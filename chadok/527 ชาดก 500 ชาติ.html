
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>อุมมาทันตีชาดก ว่าด้วย เสนาบดีถวายนางอุมมาทันตีแด่พระราชา</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
    <div class="audio-wrapper">
      <a href="#" class="download-link">↓ ดาวน์โหลดเสียงนี้ [?]</a>
      <audio controls>
        <source src="sound.mp3" type="audio/mpeg">
        เบราว์เซอร์ของคุณไม่รองรับการเล่นไฟล์เสียง
      </audio>
    </div>
    <h1>อุมมาทันตีชาดก ว่าด้วย เสนาบดีถวายนางอุมมาทันตีแด่พระราชา</h1><p>พระศาสดาเมื่อประทับอยู่ในพระเชตวันมหาวิหาร ทรงปรารภภิกษุรูปหนึ่งซึ่งเกิดความปฏิพัทธ์ในหญิงงาม จึงตรัสพระธรรมเทศนานี้ โดยทรงเล่าว่า ครั้งหนึ่งภิกษุรูปนั้นได้เห็นหญิงสาวแต่งกายงดงามยิ่งในกรุงสาวัตถี ทำให้จิตใจปฏิพัทธ์ ไม่สามารถหักห้ามใจได้ จึงกลับมายังวิหารด้วยอาการอ่อนเพลีย ร่างกายผ่ายผอม ใบหน้าหมองคล้ำ ไม่ยินดีในพระศาสนา ละทิ้งวัตรปฏิบัติ</p><p>เมื่อเพื่อนภิกษุเห็นอาการผิดปกติจึงสอบถาม ภิกษุรูปนั้นยอมรับว่าตนไม่ยินดีในพระศาสนาอีกต่อไป เพื่อนภิกษุจึงพยายามชี้แจงถึงการได้มาซึ่งอัตภาพความเป็นมนุษย์และการได้พบพระสัทธรรมอันยากยิ่ง แล้วเตือนสติว่าไม่ควรตกอยู่ใต้อำนาจกิเลส ซึ่งเป็นสิ่งนำมาซึ่งทุกข์และพินาศ เปรียบกามเหมือนร่างกระดูก ชิ้นเนื้อ คบเพลิง หลุมถ่านเพลิง ความฝัน ของยืม ผลไม้มีพิษ หอกหลาว และหัวงู แต่ก็ไม่สามารถทำให้ภิกษุรูปนั้นกลับใจได้ จึงนำเรื่องนี้ไปกราบทูลพระศาสดา</p><p>พระศาสดาตรัสถามถึงความจริง ภิกษุนั้นยอมรับ พระองค์จึงตรัสว่า บัณฑิตในครั้งโบราณแม้เป็นพระราชา ก็ยังสามารถหักห้ามจิตใจไม่ให้ตกอยู่ใต้อำนาจกิเลสที่เกิดขึ้นได้ ดังนี้แล้ว ทรงนำเรื่องอดีตนิทานมาเล่า</p><p>ในอดีตกาล ณ แคว้นสีวี มีพระราชาพระนามว่า สีวี ปกครองอริฏฐบุรีนคร พระโพธิสัตว์ได้มาเกิดเป็นพระโอรสพระนามว่า สีวิกุมาร ส่วนบุตรของเสนาบดีเกิดมามีชื่อว่า อภิปารกะ ทั้งสองเป็นสหายกัน เมื่อเจริญวัยได้ไปศึกษาศิลปะที่กรุงตักกสิลาและกลับมา พระราชาสีวีได้ถวายราชสมบัติให้สีวิกุมารครองราชย์ และทรงแต่งตั้งอภิปารกะเป็นเสนาบดี ปกครองแคว้นโดยธรรม</p><p>ในนครนั้นมีบุตรสาวของท่านเศรษฐีชื่อติริฏิวัจฉะ นางมีนามว่า อุมมาทันตี รูปร่างงดงามยิ่งกว่ามนุษย์ทั่วไปถึงปานเทพธิดา ผู้คนเมื่อได้พบเห็นแล้วไม่สามารถดำรงสติไว้ได้</p><p>ครั้งหนึ่ง เศรษฐีติริฏิวัจฉะได้นำความงามของบุตรสาวไปกราบทูลพระราชา พระราชาจึงให้พราหมณ์ผู้ทำนายลักษณะไปตรวจดู พราหมณ์เหล่านั้นเมื่อเห็นความงามของนางอุมมาทันตีก็ถึงกับลืมสติ ทำอาการแปลกประหลาด เมื่อนางเห็นดังนั้นจึงให้ไล่พราหมณ์ออกไป พราหมณ์เหล่านั้นกลับไปกราบทูลพระราชาด้วยความโกรธว่า นางอุมมาทันตีเป็นหญิงกาลกรรณี ไม่สมควรแก่พระราชา พระราชาจึงไม่ทรงรับนางเข้าวัง นางอุมมาทันตีทราบเรื่องก็ผูกใจเจ็บว่าหากได้เข้าเฝ้าพระราชาเมื่อใดจะแสดงให้เห็นถึงอำนาจแห่งรูปของตน</p><p>ภายหลัง เศรษฐีบิดาได้ยกนางอุมมาทันตีให้แก่อภิปารกเสนาบดี นางเป็นที่รักใคร่ของเสนาบดีนั้น</p><p>พระศาสดาทรงเล่าถึงเหตุแห่งความงามของนางว่า ในชาติก่อน นางเป็นหญิงยากจนในกรุงพาราณสี ต้องการสวมผ้าสีดอกคำเช่นเดียวกับหญิงอื่นในงานมหรสพ จึงรับจ้างทำงานในตระกูลเศรษฐี เมื่อครบกำหนดได้ผ้าสีดอกคำมาแล้ว นางได้พบพระกัสสปพุทธเจ้าซึ่งถูกโจรชิงจีวรไป จึงถวายผ้าของตนครึ่งหนึ่งด้วยจิตอธิษฐานว่า ขอให้ตนมีรูปงามและทำให้ชายหลงใหล เมื่อเห็นพระองค์มีรัศมีผ่องใสขึ้นจากการนุ่งห่มผ้าของตน จึงถวายผ้าอีกครึ่งหนึ่งพร้อมอธิษฐานจิตเช่นเดิม ด้วยวิบากกรรมนี้ นางจึงได้มาเกิดเป็นนางอุมมาทันตีผู้มีรูปงาม</p><p>ครั้นถึงงานมหรสพเดือนกัตติกมาส อภิปารกเสนาบดีได้สั่งนางอุมมาทันตีไม่ให้ปรากฏตัวต่อพระราชาขณะเสด็จประทักษิณเมือง แต่นางอุมมาทันตีมีใจปรารถนาจะแสดงอำนาจแห่งรูปของตน จึงให้นางทาสีคอยบอกเมื่อพระราชาเสด็จมา และเมื่อพระราชาเสด็จผ่าน นางก็ปรากฏตัวโปรยดอกไม้จากหน้าต่าง</p><p>พระราชาเมื่อทรงทอดพระเนตรเห็นนางก็ทรงเกิดความปฏิพัทธ์อย่างแรงกล้า ไม่อาจดำรงสติได้ และไม่ทรงจำได้ว่านี่คือเรือนของเสนาบดี นายสารถีสุนันทะจึงกราบทูลว่าเรือนนี้เป็นของอภิปารกเสนาบดี และหญิงผู้นั้นคือนางอุมมาทันตีผู้ทำให้ชายหลงใหลจนสิ้นสติสมชื่อ พระราชาทรงได้ยินดังนั้นจึงตรัสชมชื่อของนางว่าเหมาะสมดี</p><p>เมื่อทรงถูกความรักครอบงำ พระราชาไม่อาจเสด็จประทักษิณเมืองต่อไปได้ จึงสั่งให้กลับรถขึ้นสู่พระราชมณเฑียร แล้วทรงบรรทมรำพึงถึงความงามของนางอุมมาทันตีด้วยพระคาถาหลายบท ความว่า</p><p>ในคืนเดือนเพ็ญ นางผู้มีนัยน์ตาชะม้ายคล้ายเนื้อทราย ร่างกายมีสีเหมือนดอกปุณฑริกนั่งอยู่ใกล้หน้าต่าง ในคืนนั้น เราได้เห็นนางนุ่งห่มผ้าสีแดงเหมือนเท้านกพิราบ สำคัญว่าพระจันทร์ขึ้นสองดวง</p><p>คราวใด นางมีหน้ากว้าง ขาวสะอาด ประเล้าประโลมอยู่ด้วยอาการอันงดงาม ชม้อยชม้ายชำเลืองดูเรา ดังจะปล้นเอาดวงใจของเราไปเสียเลย เหมือนนางกินนรเกิดบนภูเขาในป่า ฉะนั้น</p><p>เมื่อไรหนอ นางผู้มีเล็บแดง มีขนงาม มีแขนนุ่มนิ่มลูบไล้ด้วยแก่นจันทน์ มีนิ้วมือกลมเกลี้ยง มีกระบวนชดช้อยงามตั้งแต่ศีรษะจักได้ยั่วยวนเรา</p><p>เมื่อไรหนอ ธิดาของท่านเศรษฐีติรีวัจฉะผู้มีทับทรวงอันกระทำด้วยข่ายทองเอวกลมจักกอดรัดเราด้วยแขนทั้งสองอันนุ่มนิ่ม ประดุจเถาย่านทรายรวบรัดต้นไม้ที่เกิดในป่าใหญ่ ฉะนั้น</p><p>เมื่อไรหนอ นางผู้มีผิวงามแดงดังน้ำครั่ง มีถันเป็นปริมณฑลดังฟองน้ำมีอวัยวะฉาบด้วยผิวหนังเปล่งปลั่งดังดอกปุณฑริก จัดจรดปากด้วยปากกะเรา เหมือนดังนักเลงสุราจรดจอกสุราให้แก่นักเลงสุรา ฉะนั้น</p><p>ในกาลใด เราได้เห็นนางผู้มีร่างกายทุกส่วนอันน่ารื่นรมย์ใจยืนอยู่ ในกาลนั้นเราไม่รู้สึกอะไรๆ แก่จิตของตนเลย เราได้เห็นนางอุมมาทันตีผู้สวมสอดกุณฑลมณีแล้ว นอนไม่หลับทั้งกลางวันและกลางคืน เหมือนแพ้ข้าศึกมาตั้งพันครั้ง ถ้าท้าวสักกะพึงประทานพรให้แก่เรา ขอให้เราพึงได้พรนั้นเถิด อภิปารกเสนาบดีพึงรื่นรมย์อยู่กับนางอุมมาทันตีคืนหนึ่งหรือสองคืน ต่อจากนั้นพระเจ้าสีวิราชพึงได้รื่นรมย์บ้าง</p><p>เมื่อพระราชาทรงรำพึงถึงนางอยู่นั้น เหล่าราชบุรุษก็ไปแจ้งเรื่องแก่อภิปารกเสนาบดี เสนาบดีนั้นจึงกลับไปเรือน ถามนางอุมมาทันตีว่าได้แสดงตัวให้พระราชาเห็นหรือไม่ นางตอบว่าได้โปรยดอกไม้ให้ชายผู้หนึ่งที่มาในรถ ซึ่งไม่รู้จักว่าเป็นพระราชาหรือไม่ เพียงเพราะผู้คนเล่าว่าเป็นผู้ยิ่งใหญ่ เสนาบดีได้ฟังดังนั้นก็รู้ทันทีว่าตนพินาศแล้ว</p><p>วันรุ่งขึ้น เสนาบดีรีบไปยังพระราชนิเวศน์ ได้ยินเสียงพระราชาบ่นรำพึงถึงนางอุมมาทันตี จึงคิดว่าพระราชาคงจะสวรรคตแน่หากไม่ได้นาง ควรช่วยปลดเปลื้องโทษทั้งของพระองค์และของตนเอง จึงคิดอุบายให้คนใช้ไปซ่อนตัวในโพรงไม้ แล้วตนเองไปทำพลีกรรมอ้อนวอน "เทวดา" (คนใช้) ให้บอกเหตุที่พระราชาทรงบ่นเพ้อ คนใช้จึงแสร้งตอบตามที่เสนาบดีสั่งว่า พระราชาทรงปฏิพัทธ์ในนางอุมมาทันตี หากต้องการให้พระองค์ดำรงพระชนม์ชีพอยู่ ก็จงถวายนางเสีย</p><p>เสนาบดีอภิปารกะจึงกราบทูลพระราชาว่า "เทวดา" ได้บอกเหตุแห่งความทุกข์ของพระองค์แล้ว และข้าพระองค์ขอถวายนางอุมมาทันตีแด่พระองค์ ขอให้พระองค์ทรงยินดีกับนางเถิด พระราชาทรงทราบว่าเรื่องส่วนพระองค์ถูกเปิดเผยไปถึง "เทวดา" แล้ว ก็ทรงละอายพระทัย ทรงดำริถึงธรรมคือความตาย ทรงตรัสกับเสนาบดีว่า การบำเรอนางด้วยอำนาจกิเลสจะทำให้เสื่อมจากบุญ และจะถูกมหาชนติเตียน อีกทั้งเสนาบดีก็จะเกิดความคับแค้นใจภายหลัง เสนาบดีอ้อนวอนว่า ตนจะปกปิดเรื่องนี้ไว้ไม่ให้ผู้อื่นรู้ และยินดีถวายนางแด่พระราชา</p><p>พระราชาตรัสว่า ดูก่อนอภิปารกเสนาบดีผู้สหาย แม้พวกเทวดาก็รู้เรื่องที่เราบ่นเพ้อเพราะมีจิตรักใคร่ในนางอุมมาทันตีด้วยหรือ เสนาบดีทูลตอบว่า เป็นอย่างนั้น พระเจ้าข้า</p><p>พระราชาทรงดำริว่า ข่าวว่า ความชั่วของเรา ชาวโลกทั้งหมดรู้กันแล้ว ดังนี้ จึงทรงดำริอยู่ในธรรมคือ ความตายแล้ว ตรัสว่า</p><p>ดูก่อนอภิปารกเสนาบดีผู้สหายเอ๋ย ! เมื่อเราบำเรออยู่กับนางด้วยอำนาจกิเลส เราก็จักเสื่อมจากบุญ และจะไม่ได้เป็นเหมือนดั่งสมมติเทพ อนึ่ง มหาชนพึงทราบความชั่วช้าลามกนี้ ต่อแต่นั้นก็จะพึงติเตียนว่าพระราชาทรงกระทำสิ่งที่ไม่สมควรเลย อนึ่ง ท่านให้นางผู้เป็นภรรยาสุดที่รักแก่เราแล้ว ภายหลังท่านไม่ได้เห็นภรรยา ความคับแค้นในใจก็จะพึงมีแก่ท่าน</p><p>อภิปารกเสนาบดีทูลว่า ข้าแต่พระองค์ผู้เป็นจอมแห่งหมู่ชน ข้าพระองค์ผู้เดียวเท่านั้น จักปกปิดเรื่องนี้แล้วนำนางมาถวาย เพราะฉะนั้น เว้นจากพระองค์และข้าพระองค์เสียแล้ว ประชาชนคนอื่นทั้งหมดจักไม่รู้แม้เพียงกิริยาอาการแห่ง เรื่องที่ทำมาแล้วนี้</p><p>ข้าพระองค์นำนางอุมมาทันตีมาถวายพระองค์แล้ว ขอพระองค์จงทรงร่วมอภิรมย์กับนางเถิด จงทำความปรารถนาแห่งใจให้เต็มเปี่ยมเถิด ก็ครั้นพระองค์ทำความปรารถนาแห่งใจเต็มที่แล้ว หากนางไม่เป็นที่ถูกพระทัยของพระองค์ไซร้ จงให้คืนแก่ข้าพระองค์ตามเดิมเถิด</p><p>ดูก่อนอภิปารกเสนาบดีผู้เป็นสหาย มนุษย์ผู้ใดทำกรรมอันเป็นบาป ภายหลังมนุษย์ผู้นั้นคิดว่า ชนเหล่าอื่นในโลกนี้อย่ารู้กรรมอันเป็นบาปนี้ของเราเลย ความคิดของบุคคลนั้นเป็นความคิดที่ชั่วร้าย เพราะว่านรชนคือ พระพุทธเจ้า พระปัจเจกพุทธเจ้า และพุทธบุตรทั้งหลาย เป็นผู้ประกอบแล้วด้วยฤทธิ์เหล่านั้น ย่อมเห็นการกระทำนั้นนั่นแล</p><p>ดูก่อนอภิปารกเสนาบดีผู้สหายรัก คนอื่นใครเล่าในโลกนี้ คือในแผ่นดินทั้งสิ้น จะพึงเชื่อท่านอย่างนี้ว่า นางอุมมาทันตีมิได้เป็นที่รักของตัว เมื่อท่านให้นางอุมมาทันตีภรรยายอดรักแล้ว ภายหลังไม่เห็นนาง ความคับแค้นใจอย่างร้ายแรงจะเกิดแก่ท่าน</p><p>อภิปารกเสนาบดีทูลว่า ข้าแต่พระจอมประชาชน นางอุมมาทันตีนั้นเป็นที่รักของข้าพระบาทโดยแท้ ข้าแต่พระภูมิบาล นางไม่เป็นที่รักของข้าพระบาทก็หาไม่ ขอความเจริญจงมีแด่พระองค์</p><p>ข้าแต่พระมหาราชเจ้า ถ้าพระองค์จะไม่ให้นำนางมาในที่นี้ไซร้ ขอพระองค์จงเสด็จไปยังที่อยู่ของนางนั้นเถิด จงทำความปรารถนาของพระองค์ให้สำเร็จบริบูรณ์ในที่นั้นเถิด เหมือนราชสีห์เมื่อเกิดความเร่าร้อนแห่งกิเลสขึ้น ก็จะเข้าไปสู่ถ้ำแก้วอันเป็นที่อยู่ของนางราชสีห์น้อย ฉะนั้น</p><p>ดูก่อนอภิปารกเสนาบดีผู้สหายรัก หมู่บัณฑิตแม้ถูกความทุกข์กระทบตนแล้ว แต่ก็ย่อมไม่ละทิ้งการกระทำที่มีผลให้เป็นสุข หรือแม้ว่าจะเป็นผู้ลุ่มหลงมัวเมาด้วยความสุข แต่ย่อมไม่ยอมประพฤติกรรมอันเป็นบาป</p><p>ข้าแต่พระองค์ผู้จอมประชาชน พระองค์ย่อมทรงทราบว่า นางอุมมาทันตีนี้เป็นที่รักของข้าพระบาท ข้าแต่พระจอมภูมิบาล นางนั้นมิใช่ไม่เป็นที่รักของข้าพระบาทก็หาไม่ ข้าพระบาทขอถวายสิ่งอันเป็นที่รักแก่พระองค์ด้วยสิ่งอันเป็นที่รัก ข้าแต่พระองค์ผู้ประเสริฐ ผู้ให้สิ่งอันเป็นที่รักย่อมได้สิ่งอันเป็นที่รัก</p><p>อภิปารกเสนาบดีผู้สหายรัก เราเกิดความไม่สบายใจขึ้นว่า เราจักทำสิ่งอันไม่สมควรเพราะมีกามเป็นเหตุแล้ว จักฆ่าตนเสีย</p><p>ถ้าพระองค์ไม่ทรงปรารถนานางเพราะเหตุที่พระองค์ทรงคิดว่านางอุมมาทันตีนั้นเป็นสมบัติของข้าพระองค์ แล้วไซร้ ข้าพระองค์จักประชุมเสนาทั้งหมดแล้วสละนางต่อหน้าชนทั้งหมดนั้นว่า หญิงคนนี้ไม่เป็นประ โยชน์แก่เราเลย จากนั้นพระองค์พึงนำนางมาจากที่นั้นเถิด เพราะนางเป็นผู้ไม่มีใครหวงแหนแล้ว</p><p>ดูกรอภิปารกเสนาบดีผู้กระทำประโยชน์ ถ้าท่านจะสละนางอุมมาทันตีผู้หาประโยชน์มิได้ เพื่อสิ่งอันไม่เป็นประโยชน์แก่ท่าน ความค่อนว่าอย่างใหญ่หลวงจะพึงมีแก่ท่าน อนึ่ง แม้การใส่ร้ายในพระนครก็จะพึงมีแก่ท่าน</p><p>อภิปารกเสนาบดีกราบทูลว่า ข้าแต่พระจอมภูมิบาล ข้าพระบาทจักอดกลั้นความค่อนว่าคำนินทา คำสรรเสริญ และคำติเตียนทั้งหมด ความค่อนว่าเป็นต้นนั้นจงตกอยู่แก่ข้าพระบาท ข้าแต่พระจอมแห่งชนชาวสีพี ขอพระองค์ทรงบริโภคกามตามความสำราญเถิด ผู้ใดไม่ถือเอาความนินทา ความสรรเสริญ ความติเตียน และแม้การบูชา สิริและปัญญาย่อมหายไปจากผู้นั้น เหมือนดังน้ำฝนย่อมไหลหายไปจากที่ดอน ฉะนั้น ข้าพระบาทจักยอมรับความทุกข์ความสุข และความคับแค้นใจทั้งหมดเพราะเหตุแห่งการสละนี้ด้วยอก เหมือนดังแผ่นดินรองรับสิ่งของทั้งของคนมั่นคงและคนสะดุ้งฉะนั้น</p><p>เราไม่ปรารถนาสิ่งที่เกินธรรมดา ไม่ปกติ สิ่งที่เป็นความคับแค้นใจและความทุกข์ของชนเหล่าอื่น เราแม้ผู้เดียวจักเป็นผู้ตั้งอยู่ในธรรม ไม่ทำประโยชน์แม้หน่อยหนึ่งให้เสื่อมไป แม้เราผู้เดียวเท่านั้นที่จักทำตนให้พ้นจากภาระคือความทุกข์ของตนนี้เสีย</p><p>ข้าแต่จอมประชาชน บุญกรรมย่อมทำให้เข้าถึงสวรรค์ พระองค์อย่าได้ทรงทำให้กรรมที่ข้าพระบาททำนี้เสียไปเลย ข้าพระบาทมีใจเลื่อมใสขอถวายนางอุมมาทันตีแด่พระองค์ ดังเช่นพระราชาทรงประทานทรัพย์สำหรับบูชายัญแก่พราหมณ์ทั้งหลาย ฉะนั้น</p><p>อภิปารกเสนาบดีผู้สหายรัก ท่านเป็นผู้เกื้อกูลแก่เราในการกระทำประโยชน์แน่แท้ แม้นางอุมมาทันตีก็เป็นสหายของเรา แม้ตัวท่านก็เป็นสหายของเรา มิใช่แต่เทวดาและพระพรหมเท่านั้น แม้ประชาชนชาวเมืองทั้งหมด ก็จะพึงพากันนินทาเราได้ว่า ชาวเราเอ๋ย ! พวกท่านจงดูเถิด ภรรยาของเสนาบดีผู้เป็นสหาย พระราชาพระองค์นี้ยังนำมาเป็นมเหสีได้ลงคอ</p><p>ข้าแต่พระเจ้าสีวิราช ชาวนิคมและชาวชนบททั้งหมด ไม่พึงคัดค้านกรรมอันเป็นธรรมนั้นเลย ข้าพระบาทขอถวายนางอุมมาทันตีแก่พระองค์ พระองค์จงทรงอภิรมย์อยู่กับนางเต็มพระหฤทัยปรารถนาแล้วจงทรงสลัดเสีย</p><p>พระราชาตรัสว่า ท่านเป็นผู้เกื้อกูลแก่เราในการทำประโยชน์แน่แท้ นางอุมมาทันตีและท่านเป็นสหายของเรา ธรรมทั้งหลายคือความอดทนเมตตาภาวนาศีลและ มรรยาท ของสัตบุรุษทั้งหลายมีพระพุทธเจ้าเป็นต้น จัดว่าพรรณนาไว้ดีแล้ว เพราะฉะนั้น แม้เราก็จักไม่ก้าวล่วงขอบเขตแห่งศีล เหมือนมหาสมุทรไม่ล่วงล้นฝั่งอันเป็นขอบเขต ฉะนั้น</p><p>ข้าแต่พระราชา พระองค์เป็นผู้ควรของคำนับของข้าพระองค์ เป็นผู้หวังประโยชน์เกื้อกูล พระองค์ชื่อว่าเป็นผู้ทรงไว้ เพราะทรงก่อให้เกิดความสุขในอิสริยยศ และทรงรักษาความต้องการที่ข้าพระองค์อยากได้และปรารถนาแล้ว ยัญที่บูชาในพระองค์ย่อมมีผลมาก ขอพระองค์ทรงรับนางอุมมาทันตีตามความปรารถนาของข้าพระองค์เถิด</p><p>อภิปารกเสนาบดี ถวายนางอุมมาทันตีแด่พระราชา ด้วยคำพูดอย่างนี้ พระราชาทรงปฏิเสธว่า เราไม่ต้องการนาง พระราชาและท่านเสนาบดีทั้ง ๒ คน ย่อมละทิ้งนางอุมมาทันตี เหมือนบุคคลเอาหลังเท้าเตะรังนกที่ตกอยู่บนพื้นดินให้ลอยไปตกในดง ฉะนั้น</p><p>บัดนี้ พระราชาเมื่อจะทรงคุกคามขู่ท่านเสนาบดีนั้น เพื่อจะไม่ให้เขากล่าวต่อไปอีก จึงตรัสว่า</p><p>ดูกรอภิปรารกเสนาบดี แน่นอนละ เมื่อก่อนแต่นี้ ท่านได้ประพฤติธรรมทั้งหมดแก่เรา ได้บำเพ็ญประโยชน์เกื้อกูลและความเจริญแก่เรา แต่มาบัดนี้ ท่านกลับกลายเป็นปฏิปักษ์ เอาแต่พูดถ้อยคำเป็นอันมาก ท่านอย่าบ่นเพ้ออย่างนี้เลย คนอื่นที่จะให้แสงสว่างแก่ท่านมีอยู่หรือในโลกนี้ ผู้ที่จะกระทำความสวัสดีให้ท่านในเวลาอรุณขึ้นมีอยู่หรือ ก็ถ้าจักได้มีพระราชาองค์อื่นมีจิตผูกพันรักใคร่ในภรรยาของท่านเหมือนอย่างเราแล้วไซร้ ก็จะพึงใช้ให้คนตัดศีรษะของท่านเสียภายในอรุณทีเดียว แล้วชิงนางมาไว้ในพระราชวังของพระองค์เป็นแน่ แต่เราไม่ยอมกระทำอย่างนั้น เพราะกลัวต่ออกุศลกรรม ท่านจงนิ่งเฉยเสียเถิด เรามิได้มีความต้องการนางเลย</p><p>อภิปารกเสนาบดี พอได้สดับพระดำรัสนั้นแล้ว เมื่อไม่อาจจะกราบทูลคำอะไร ๆ อีกได้ จึงกล่าวด้วยหมายจะชมเชยพระราชาว่า</p><p>ข้าแต่พระมหาราชเจ้า พระองค์เท่านั้นเป็นพระราชาผู้ประเสริฐสูงสุดกว่าพระราชาผู้เป็นจอมแห่งประชาชนทั้งหมด ชนชมพูทวีปทั้งสิ้น พระองค์เป็นพระราชาผู้อันธรรมคุ้มครองแล้ว เพราะทรงรักษาธรรมเป็นเครื่องวินิจฉัย ธรรมอันเกี่ยวเนื่องด้วยประเพณีและธรรมคือความสุจริต พระองค์เป็นพระราชาผู้รู้แจ้งธรรม เพราะรู้แจ้งตลอดทั่วถึงธรรมเหล่านั้น พระองค์เป็นผู้มีปัญญาเฉียบแหลม พระองค์เป็นผู้อันธรรมที่รักษาไว้คุ้มครองแล้ว ขอพระองค์จงดำรงพระชนมายุยั่งยืนยาวนานเถิด ข้าแต่พระราชาผู้ประเสริฐ ผู้รักษาคุ้มครองธรรม ขอพระองค์จงแสดงธรรมแก่ข้าพระองค์เถิด</p><p>ลำดับนั้น พระราชาเมื่อจะทรงแสดงธรรม จึงตรัสว่า</p><p>ดูกรอภิปารกเสนาบดี เชิญท่านฟังคำของเราเถิด เราจักแสดงธรรมที่สัตบุรุษส้องเสพแก่ท่าน พระราชาชอบใจธรรมจึงจะดีงาม นรชนผู้มีความรู้รอบจึงจะดีงาม ความไม่ประทุษร้ายต่อมิตรเป็นความดี การไม่กระทำบาปเป็นสุข มนุษย์ทั้งหลายพึงอยู่เป็นสุขในแว่นแคว้นของพระราชาผู้ไม่ทรงกริ้วโกรธ ทรงตั้งอยู่ในธรรม เหมือนเรือนของตนอันมีร่มเงาเย็นฉะนั้น</p><p>เราย่อมไม่ชอบใจกรรมที่ทำด้วยความไม่พิจารณาอันเป็นกรรมไม่ดีนั้นเลย แม้พระราชาเหล่าใดทรงทราบแล้วไม่ทรงทำเอง เราชอบใจกรรมของพระราชาเหล่านั้น ขอท่านจงฟังอุปมาของเราต่อไปนี้</p><p>ถ้าเมื่อฝูงโคว่ายข้ามฟากไปอยู่ โคผู้นำฝูงว่ายไปคด โคทั้งหมดนั้นก็ว่ายไปคด ในเมื่อโคนำฝูงว่ายคด ฉันใด ในหมู่มนุษย์ก็ฉันนั้น ผู้ใดได้รับยกย่องว่าเป็นผู้ประเสริฐ ถ้าผู้นั้นประพฤติอธรรมจะป่วยกล่าวไปไยถึงประชาชนนอกนี้ รัฐทั้งหมดย่อมอยู่เป็นทุกข์ ถ้าพระราชาไม่ทรงตั้งอยู่ในธรรม</p><p>เมื่อฝูงโคว่ายข้ามไปอยู่ ถ้าโคผู้นำฝูงว่ายไปตรง โคทั้งหมดนั้นก็ว่ายไปตรง ในเมื่อโคนำฝูงว่ายไปตรง ฉันใด ในหมู่มนุษย์ก็ฉันนั้น ผู้ใดได้รับยกย่องว่าเป็นผู้ประเสริฐถ้าผู้นั้นประพฤติธรรม จะป่วยกล่าวไปไยถึงประชาชนนอกนี้ รัฐทั้งหมดย่อมอยู่เป็นสุข ถ้าพระราชาทรงตั้งอยู่ในธรรม</p><p>ดูกรอภิปารกเสนาบดีเราไม่พึงปรารถนาเพื่อความเป็นเทวดาและเพื่อครอบครองแผ่นดินทั้งหมดนี้โดยอธรรม รัตนะอย่างใดอย่างหนึ่งคือ โค ทาส เงิน ผ้า และจันทน์เทศ มีอยู่ในมนุษย์นี้ เราจะไม่ประพฤติผิดธรรมเพราะความปรารถนารัตนะเหล่านั้น บุคคลไม่พึงประพฤติผิดธรรมเพราะเหตุแห่งสมบัตินั้น เป็นต้นว่า ม้า หญิง แก้วมณีหรือแม้พระจันทร์และพระอาทิตย์ที่รักษาอยู่ เราเป็นผู้องอาจ เกิดในท่ามกลางแห่งชาวสีพีทั้งหลาย ฉะนั้น เราจะไม่ประพฤติผิดธรรมเพราะเหตุแห่งสมบัตินั้น เราจะเป็นผู้นำ จะเป็นผู้เกื้อกูล เป็นผู้เฟื่องฟู ปกครองแว่นแคว้น จักเป็นผู้เคารพธรรมของชาวสีพี จะเป็นผู้คิดค้นซึ่งธรรม เพราะฉะนั้น เราจะไม่เป็นไปในอำนาจแห่งจิตของตน</p><p>อภิปารกเสนาบดีพอได้สดับธรรมกถาของพระมหาสัตว์อย่างนั้นแล้ว เมื่อจะทำความชมเชย จึงกล่าวดังนี้ว่า</p><p>ข้าแต่พระมหาราชเจ้า พระองค์ทรงประพฤติธรรมอันไม่มีความฉิบหายเป็นแดนเกษมอยู่เป็นนิจแน่แท้ พระองค์จักดำรงราชสมบัติอยู่ยั่งยืนนาน เพราะพระปัญญาของพระองค์เป็นเช่นนั้น พระองค์ไม่ทรงประมาทธรรมใด ข้าพระองค์ขออนุโมทนาธรรมนั้นของพระองค์</p><p>อภิปารกเสนาบดีนั้น ครั้นทำความชมเชยพระมหาสัตว์อย่างนี้แล้ว จึงกล่าวคาถาสั่งสอน ๑๐ คาถา ให้ยิ่งขึ้นไปอีก ดังนี้</p><p>กษัตริย์ผู้เป็นอิสระทรงประมาทธรรมแล้ว ย่อมเคลื่อนจากรัฐ</p><p>ข้าแต่พระมหากษัตริย์ขัตติยราช ขอพระองค์จงทรงประพฤติธรรมในพระชนนีและพระชนก ครั้นทรงประพฤติธรรมในโลกนี้แล้วจักเสด็จสู่สวรรค์</p><p>พระองค์จงทรงประพฤติธรรมในพระราชบุตรและพระมเหสี ครั้นทรงประพฤติธรรมในโลกนี้แล้วจักเสด็จสู่สวรรค์</p><p>ขอพระองค์จงทรงประพฤติธรรมในมิตรและอำมาตย์ ในราชพาหนะและทะแกล้วทหาร ในบ้านและนิคม ในแว่นแคว้นและชนบท ในสมณะและพราหมณ์ ในเนื้อและนกทั้งหลาย ครั้นพระองค์ทรงประพฤติธรรมในโลกนี้แล้วจักเสด็จสู่สวรรค์</p><p>ข้าแต่พระมหาราชเจ้า ขอพระองค์จงประพฤติธรรมเถิด เพราะว่าธรรมที่ประพฤติแล้วย่อมนำสุขมาให้ ครั้นพระองค์ทรงประพฤติธรรมในโลกนี้แล้ว จักเสด็จสู่สวรรค์</p><p>ข้าแต่พระมหาราชเจ้า ขอพระองค์จงทรงประพฤติธรรมเถิด ด้วยว่าพระอินทร์ เทวดา พร้อมทั้งพรหม เป็นผู้ถึงทิพยสถานเพราะธรรมที่ประพฤติแล้ว ข้าแต่พระราชา พระองค์อย่าทรงประมาทธรรมเลย</p><p>เมื่ออภิปารกเสนาบดีแสดงธรรมแด่พระราชาอย่างนี้แล้ว พระราชาก็ได้ทรงบันเทาพระทัยที่จะผูกพันรักใคร่ในนางอุมมาทันตีเสียได้สิ้น</p><p>พระศาสดา ครั้นได้ทรงนำพระธรรมเทศนานั้นมาแล้ว จึงทรงประกาศสัจธรรม เมื่อจบเทศนา ภิกษุรูปนั้นก็ดำรงอยู่ในโสดาปัตติผล</p><p>พระองค์ทรงประชุมชาดกโดยตรัสว่า นายสุนันทสารถีในกาลนั้นได้มาเกิดเป็นพระอานนท์ อภิปารกเสนาบดีคือพระสารีบุตร นางอุมมาทันตีคือพระอุบลวรรณา พุทธบริษัทที่เหลือก็คือบริษัททั้งหลายในชาดกนี้ ส่วนพระเจ้าสีวิราชก็คือเราตถาคตนั่นเอง</p><p class="moral">ชาดกเรื่องนี้สอนให้เห็นว่า แม้ความงามอันเป็นที่ลุ่มหลงของมหาชน ก็มิอาจทำลายจิตใจที่ตั้งมั่นในธรรมของผู้ทรงศีลและปัญญาได้ ผู้ปกครองควรตั้งมั่นในธรรม ยึดหลักความถูกต้อง ไม่หลงใหลในกามารมณ์ และไม่กระทำสิ่งอันไม่สมควร เพื่อความสุขสงบของตนเองและประชาชน จบ</p>
  </div>
</body>
</html>
