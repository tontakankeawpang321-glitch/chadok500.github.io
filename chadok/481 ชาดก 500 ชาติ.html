
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>ตักการิยชาดก ว่าด้วย การพูดดีเป็นศรีแก่ตัว</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
     <div class="audio-wrapper">
      <a
        class="download-link"
        href="https://drive.google.com/uc?export=download&id="
        target="_blank"
        rel="noopener"
      >
        ↓ ดาวน์โหลดเสียงนี้
      </a>

      <iframe
        class="drive-audio"
        src="https://drive.google.com/file/d//preview"
        allow="autoplay"
        loading="lazy"
      ></iframe>
    </div>
    <h1>ตักการิยชาดก ว่าด้วย การพูดดีเป็นศรีแก่ตัว</h1><p>พระศาสดา เมื่อประทับอยู่ ณ พระเชตวันมหาวิหาร ทรงปรารภภิกษุชื่อโกกาลิกะ ตรัสพระธรรมเทศนานี้ว่า ในกาลหนึ่ง พระสารีบุตรและพระโมคคัลลานะ สองพระอัครสาวกได้ทูลลาพระศาสดา เพื่อไปจำพรรษาอย่างสงบ ณ โกกาลิกรัฐ และได้เข้าพักอาศัย ณ ที่พำนักของพระโกกาลิกะ</p><p>พระอัครสาวกทั้งสองท่านได้แจ้งความประสงค์ว่าจะอยู่จำพรรษาอย่างสงบ ไม่ให้ผู้ใดทราบเรื่องการมาของท่าน เพื่อความสะดวกในการบำเพ็ญเพียร และจะบอกธรรมแก่พระโกกาลิกะเป็นการตอบแทน พระโกกาลิกะเห็นชอบและจัดเสนาสนะให้ ท่านทั้งสองได้อยู่จำพรรษาอย่างผาสุกตลอดไตรมาส ด้วยความสุขในผลสมาบัติ โดยที่ชาวบ้านไม่รู้เรื่อง</p><p>เมื่อออกพรรษาแล้ว พระอัครสาวกทั้งสองได้บอกลาพระโกกาลิกะเพื่อเดินทางกลับไปเฝ้าพระศาสดา แต่พระโกกาลิกะกลับไปบอกชาวบ้านด้วยความไม่พอใจว่า “พวกแกเหมือนเดรัจฉาน ช่างไม่รู้เลยว่าพระอัครสาวกทั้งสองอยู่ในวิหารตลอด ๓ เดือน บัดนี้ท่านก็กลับไปเสียแล้ว” ชาวบ้านจึงได้นำปัจจัยต่าง ๆ มาถวายเพื่อขอขมาและอาราธนาให้ท่านอยู่ต่อ แต่พระอัครสาวกไม่รับสิ่งใดไว้เป็นของตน และไม่สั่งให้ถวายแก่พระโกกาลิกะ</p><p>พระโกกาลิกะรู้สึกผูกอาฆาตว่าพระเถระทั้งสองไม่รับของถวายแล้วยังไม่ยอมบอกให้มอบแก่ตน ท่านทั้งสองเล็งเห็นว่าพระโกกาลิกะกำลังสร้างอกุศลกรรม จึงรีบเดินทางกลับไปเฝ้าพระศาสดาพร้อมบริวาร ส่วนชาวบ้านได้อาราธนาท่านให้กลับมา ท่านจึงรับปากและออกเดินทางต่อไป เมื่อพระโกกาลิกะไม่ได้สิ่งของใดๆ จึงได้ด่าว่าพระเถระทั้งสองด้วยถ้อยคำหยาบคาย และกล่าวหาว่าท่านมีความปรารถนาลามก ลุอำนาจความปรารถนาลามก เสพลาภสักการะที่เกิดขึ้นโดยไม่ชอบธรรม</p><p>เมื่อพระเถระทั้งสองกลับมา พระโกกาลิกะก็กลับไปที่วิหาร แต่ชาวบ้านไม่ต้อนรับอีกต่อไป และขับไล่ท่านไปอยู่ที่อื่น เพราะเห็นว่าท่านเป็นต้นเหตุให้พระเถระไม่อยู่ในวิหาร พระโกกาลิกะจึงเดินทางไปเฝ้าพระศาสดาที่พระเชตวัน แล้วกราบทูลใส่ร้ายพระสารีบุตรและพระโมคคัลลานะว่า “มีความปรารถนาลามก ลุอำนาจความปรารถนาลามกเสียแล้ว” แม้พระศาสดาจะตรัสห้ามถึงสามครั้งให้ยังจิตให้เลื่อมใสในพระอัครสาวก แต่พระโกกาลิกะก็ยังยืนกรานกล่าวหา และลุกจากอาสนะหลีกไป</p><p>ทันทีที่พระโกกาลิกะหันหลังไปทั่วร่างก็เกิดตุ่มประมาณเท่าเมล็ดผักกาด เจริญขึ้นเรื่อย ๆ จนเท่าผลมะตูมสุก แล้วแตกออกเป็นหนองเลือดไหลโทรมกาย ด้วยความเจ็บปวด ท่านได้ล้มลงนอนระทดระทวยอยู่ ณ ซุ้มพระทวารพระเชตวัน</p><p>ในพรหมโลก ตุทีพรหม อดีตอุปัชฌาย์ของพระโกกาลิกะ เมื่อครั้งเป็นมนุษย์ ทราบเรื่องแล้ว จึงลงมาเตือนให้พระโกกาลิกะขอขมาพระเถระ แต่พระโกกาลิกะกลับเอ็ดเอามหาพรหม และไม่เชื่อฟัง ตุทีพรหมจึงกลับสู่พรหมโลกชั้นสุทธาวาส ส่วนพระโกกาลิกะก็ได้ตายลงและไปบังเกิดในปทุมนรก</p><p>พระศาสดาได้ตรัสเล่าเรื่องนี้แก่ภิกษุทั้งหลายในโรงธรรมสภา และตรัสว่า “ดูก่อนภิกษุทั้งหลาย มิใช่แต่ในบัดนี้เท่านั้น ที่โกกาลิกะถูกถ้อยคำกำจัดเสีย เสวยทุกข์เพราะปากของตน แม้ในกาลก่อน ก็เสวยทุกข์เพราะปากของตนแล้วเหมือนกัน” แล้วทรงนำอดีตนิทานมาเล่าดังต่อไปนี้</p><p>ในอดีตกาล เมื่อพระเจ้าพรหมทัตเสวยราชสมบัติในกรุงพาราณสี ปุโรหิตของพระองค์เป็นคนตาเหลือง มีเขี้ยวงอกออกมา ภรรยาของปุโรหิตนั้นเล่นชู้กับพราหมณ์อื่นที่มีลักษณะเดียวกัน ปุโรหิตพยายามห้ามปรามภรรยาแต่ไม่สำเร็จ จึงคิดหาอุบายกำจัดชู้รักของภรรยา</p><p>ปุโรหิตเข้าเฝ้าพระราชาแล้วกราบทูลว่าประตูเมืองด้านทักษิณนั้นไม่เป็นมงคล ควรสร้างใหม่ โดยพลีด้วยเนื้อและเลือดของพราหมณ์ผู้มีตาเหลืองและเขี้ยว ซึ่งเป็นลักษณะเดียวกับตนเองและชู้รักของภรรยา พระราชาทรงอนุญาต</p><p>ปุโรหิตด้วยความลำพองใจที่ใกล้จะได้แก้แค้นศัตรู จึงกลับไปบอกภรรยาว่า “พรุ่งนี้กูจะฆ่าชู้ของมึงพลีกรรมเสีย” ภรรยาจึงส่งข่าวให้ชู้รักและพราหมณ์คนอื่นๆ ที่มีลักษณะคล้ายกันหนีออกจากเมืองไป</p><p>เมื่อถึงวันพิธี ปุโรหิตกลับไม่พบใครที่มีลักษณะดังกล่าวเลย นอกจากตัวเอง! อำมาตย์จึงชี้ว่า ปุโรหิตนั่นแหละคือผู้มีลักษณะตามที่กำหนด พระราชาไม่ต้องการฆ่าปุโรหิต แต่เมื่อประตูเมืองขาดการคุ้มครอง ก็ต้องทำพิธีให้สำเร็จ จึงมอบตำแหน่งปุโรหิตให้แก่ ตักการิยมาณพ (พระโพธิสัตว์) ผู้เป็นศิษย์ของปุโรหิตคนเดิม</p><p>พระมหาสัตว์ให้ขุดหลุมพลีกรรม แล้วเชิญอาจารย์เข้าไปในม่านรอบหลุม ปุโรหิตผู้เป็นอาจารย์มองลงไปในหลุมพลางทอดอาลัย รำพึงถึงความผิดพลาดที่ตนพูดมากเกินไป ไม่สามารถรักษาปากของตนเองได้ นำภัยมาสู่ตนเอง เมื่อจะสนทนากับพระมหาสัตว์ จึงได้กล่าวคาถาที่ ๑ ว่า</p><blockquote>ดูกรพ่อตักการิยะ ฉันเองเป็นคนโง่เขลา กล่าวคำชั่วช้าเหมือนกบในป่า<br>ร้องเรียกงูมาให้กินตน ฉะนั้น ฉันน่าจะตกลงไปในหลุมนี้ ได้ยินมาว่า<br>บุคคลที่พูดล่วงเลยขอบเขตไม่ดีเลย</blockquote><p>พระมหาสัตว์ ได้ฟังดังนั้นแล้ว กล่าวคาถาที่ ๒ ว่า</p><blockquote>บุคคลที่พูดล่วงเลยขอบเขต ย่อมได้ประสบการจองจำ การถูกฆ่า<br>ความเศร้าโศกและความร่ำไห้ ข้าแต่ท่านอาจารย์ ชนทั้งหลายจะฝังท่าน<br>ลงในหลุม เพราะเหตุใด ท่านต้องติเตียนตัวท่านเอง เพราะเหตุนั้น</blockquote><p>พระมหาสัตว์กล่าวต่อไปว่า ท่านอาจารย์ ท่านไม่รักษาวาจา ถึงความทุกข์ผู้เดียวเท่านั้นก็หาไม่ แม้คนพวกอื่นก็ถึงความทุกข์เหมือนกัน แล้วยกเรื่องเล่าประกอบคือเรื่อง นางกาลีและน้องชายชื่อตุณฑิละ ซึ่งตุณฑิละเป็นนักเลงการพนัน วันหนึ่งได้พ่ายแพ้จนต้องนุ่งเสื่อลำแพนกลับมาที่บ้าน แต่สาวใช้ของนางกาลีกลับไล่ตุณฑิละออกจากบ้านเพราะนางกาลีสั่งไว้ไม่ให้ช่วย</p><p>ลูกชายเศรษฐีผ่านมาเห็นเข้า จึงไปขอให้นางกาลีช่วยน้องชายของตน แต่นางกาลีไม่ยอมพร้อมท้าทายให้ลูกชายเศรษฐีช่วยเอาเอง ลูกชายเศรษฐีจึงมอบผ้าของตนให้ตุณฑิละไป หลังจากนั้นนางกาลีได้สั่งให้สาวใช้ยึดเสื้อผ้าของลูกชายเศรษฐีคืนเมื่อเขากลับมา ทำให้เขาต้องเดินเปลือยกายออกไปจากบ้านด้วยความอับอาย</p><p>ลูกชายเศรษฐีได้รำพึงรำพันว่าตนเองทำเหตุให้เกิดความอับอายเพราะพูดมากไป ไม่สามารถรักษาปากของตนได้ เมื่อจะแสดงความข้อนี้ เขาจึงกล่าวคาถาที่ ๓ ว่า</p><blockquote>เราจะซักถามตุณฑิละ เพื่อประโยชน์อะไรเล่า นางกาลีซิควรทำกะ<br>น้องชายของเขาเอง เราถูกแย่งผ้าจนเป็นคนเปลือยกาย แม้เรื่องนี้<br>ก็เหมือนกับเรื่องของท่านเป็นอันมาก?</blockquote><p>พระมหาสัตว์ยังยกตัวอย่างอื่น ๆ อีก เช่น เรื่องนกกะลิงที่เข้าไปห้ามแพะชนกัน แต่กลับถูกแพะบดขยี้ตายเพราะไม่รู้จักกาลเทศะในการพูด การกระทำ และเรื่องของคนบนต้นตาลที่ถูกงูเห่าไล่ แล้วกระโดดลงผ้าที่คนสี่คนข้างล่างถือรับ แต่ด้วยความแรงของการตก ทำให้คนทั้งสี่หัวชนกันตายทั้งหมด ซึ่งล้วนเป็นเพราะการพูด การตัดสินใจที่ผิดพลาด นำภัยมาถึงตัว</p><p>รวมไปถึงเรื่องราวของแพะที่ถูกโจรขโมยไปซ่อนไว้ในกอไผ่ และเมื่อโจรลืมมีดไว้ แพะกลับใช้เท้าดีดมีดให้ตกลงมา ทำให้โจรพบมีดและนำมาฆ่าแพะนั้นเสียเอง เรื่องเหล่านี้ล้วนแสดงให้เห็นถึงภัยที่เกิดจากคำพูดและการกระทำที่ขาดสติ</p><p>เมื่อเล่าถึงเรื่องราวต่างๆ แล้ว พระมหาสัตว์จึงแสดงว่า ธรรมดาผู้ที่รักษาถ้อยคำของตนไว้พูดพอเหมาะ ย่อมพ้นทุกข์ปางตายได้ เหมือนเรื่อง กินนรคู่หนึ่งที่ถูกนายพรานจับไปถวายพระราชา นายพรานกราบทูลว่ากินนรร้องรำทำเพลงได้ไพเราะ พระราชาจึงมีรับสั่งให้กินนรแสดง แต่กินนรคู่ดังกล่าวไม่ยอมทำตามบัญชาของพระราชา เพราะกลัวว่าหากตนเปล่งเสียงไม่ไพเราะสมบูรณ์ จะถูกติเตียนหรือฆ่าได้</p><p>พระราชาทรงกริ้วและมีรับสั่งให้ฆ่ากินนรตัวผู้เป็นอาหารเช้าและกินรีเป็นอาหารเย็น กินรีจึงตัดสินใจกล่าวคาถาตอบพระราชาว่า</p><blockquote>คำทุพภาษิตตั้งแสนคำ ก็ไม่ถึงแม้ส่วนเสี้ยวของคำสุภาษิต กินนรรังเกียจ<br>คำทุพภาษิตจึงเศร้าหมอง เพราะเหตุนั้น กินนรจึงนิ่งเฉยเสีย ไม่ใช่<br>นิ่งเฉยเพราะความโง่เขลา</blockquote><p>พระราชาทรงพอพระทัยในคำตอบอันมีปัญญาของกินรี จึงมีรับสั่งให้ปล่อยกินรีไปสู่หิมพานต์ แต่กินนรตัวผู้ได้กราบทูลขอให้ฆ่าตนเสียก่อนที่จะปล่อยกินรีไป เพราะพวกตนทั้งคู่มีไมตรีต่อกัน จะไม่ทอดทิ้งกัน และได้กล่าวคาถาแสดงเหตุผลเพิ่มเติมว่า</p><blockquote>ข้าแต่พระองค์ผู้เป็นจอมแห่งชน ความนินทาทั้งหลายมิใช่จะหลีกเลี่ยง<br>ให้พ้นไปโดยง่ายเลย ชนทั้งหลายมีฉันทะต่างๆ กัน ซึ่งควรจะซ่อง<br>เสพ คนหนึ่งได้รับการสรรเสริญด้วยคุณธรรมข้อใด คนอื่นได้คน<br>นินทา ด้วยคุณธรรมข้อนั้นเอง<br><br>โลกทั้งปวงมีจิตยิ่งด้วยจิตของคนอื่น โลกทั้งปวงชื่อว่ามีจิตในจิตของตน<br>สัตว์ทั้งปวง ที่เป็นปุถุชน ต่างก็มีจิตใจต่างกัน สัตว์ทั้งหลายในโลกนี้<br>ไม่พึงเป็นไปในอำนาจแห่งจิตของใคร</blockquote><p>พระราชาทรงโสมนัสในบัณฑิตปัญญาของกินนรจึงตรัสพระคาถาสุดท้ายว่า</p><blockquote>กินนรพร้อมด้วยกินนรีผู้ภรรยา เป็นผู้นิ่งไม่พูด เป็นผู้กลัวภัย ได้กล่าว<br>แก้แล้วในบัดนี้ กินนรนั้นชื่อว่า พ้นแล้วในบัดนี้ เป็นผู้มีความสุข<br>หาโรคมิได้ เพราะว่าการเปล่งวาจาดี นำมาซึ่งประโยชน์แก่นรชน<br>ทั้งหลาย</blockquote><p>พระราชาจึงรับสั่งให้ปล่อยกินนรทั้งสองไป โดยให้พรานพาไปส่งถึงที่จับได้ในป่าหิมพานต์</p><p>พระศาสดา ครั้นทรงนำธรรมเทศนานี้มาแล้ว ตรัสว่า “ดูก่อนภิกษุทั้งหลาย มิใช่แต่ในบัดนี้เท่านั้น ที่โกกาลิกะถูกวาจากำจัดตนเสีย แม้ในครั้งก่อนก็ถูกกำจัดแล้วเหมือนกัน” ทรงประชุมชาดกว่า พราหมณ์เขี้ยวงอกตาเหลืองในครั้งนั้นได้มาเป็นโกกาลิกะ ส่วนตักการิยบัณฑิตคือ เราตถาคตแล</p><p class="moral">การพูดจาต้องพิจารณาให้รอบคอบ เพราะคำพูดเพียงไม่กี่คำสามารถนำมาซึ่งคุณอนันต์ หรือโทษมหันต์ได้ ขึ้นอยู่กับว่าผู้พูดใช้ปัญญาในการตรึกตรองและกล่าวนั้นเพียงใด จบ</p>
  </div>
</body>
</html>
