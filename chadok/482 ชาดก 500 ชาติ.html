
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>รุรุมิคชาดก ว่าด้วย น้ำใจของพญาเนื้อรุรุ</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
    <div class="audio-wrapper">
      <a href="#" class="download-link">↓ ดาวน์โหลดเสียงนี้ [?]</a>
      <audio controls>
        <source src="sound.mp3" type="audio/mpeg">
        เบราว์เซอร์ของคุณไม่รองรับการเล่นไฟล์เสียง
      </audio>
    </div>
    <h1>รุรุมิคชาดก ว่าด้วย น้ำใจของพญาเนื้อรุรุ</h1><p>พระศาสดาเมื่อประทับ ณ พระเวฬุวันมหาวิหาร ทรงปรารภถึงพระเทวทัต จึงตรัสพระธรรมเทศนานี้ว่า พระเทวทัตเมื่อถูกภิกษุทั้งหลายกล่าวถึงอุปการคุณอันยิ่งใหญ่ที่พระศาสดาทรงมีต่อท่าน ตั้งแต่การบวช การเรียนพระไตรปิฎก ตลอดจนการได้รับลาภสักการะมากมาย แต่พระเทวทัตกลับกล่าวว่าพระศาสดามิได้ทรงทำอุปการะแก่ตนแม้เพียงปลายเส้นหญ้า ทุกสิ่งตนล้วนทำได้ด้วยตนเอง ภิกษุทั้งหลายจึงสนทนาตำหนิว่าพระเทวทัตเป็นคนอกตัญญูไม่รู้จักคุณคน</p><p>เมื่อพระศาสดาทรงทราบเรื่อง จึงตรัสแก่ภิกษุทั้งหลายว่า “ดูก่อนภิกษุทั้งหลาย มิใช่แต่ในบัดนี้เท่านั้นที่พระเทวทัตเป็นคนอกตัญญู แม้ในครั้งก่อนก็เป็นคนอกตัญญูเช่นกัน แม้เราให้ชีวิตแล้วก็ยังไม่รู้จักคุณ” แล้วจึงทรงนำอดีตนิทานมาแสดงดังนี้</p><p>ในอดีตกาลนานมาแล้ว ณ กรุงพาราณสี พระเจ้าพรหมทัตทรงครองราชย์อยู่ มีเศรษฐีผู้มั่งคั่งมีบุตรชายชื่อมหาชนกะ แต่เศรษฐีไม่ต้องการให้บุตรลำบากจึงไม่ให้เรียนศิลปวิทยาใดๆ เลย มหาชนกะจึงเติบโตมาโดยถนัดแต่การขับร้อง ฟ้อนรำ และประโคมดนตรีเท่านั้น เมื่อบิดามารดาเสียชีวิตลง มหาชนกะก็ตกอยู่ภายใต้อิทธิพลของเหล่านักเลงสุราและนักเลงการพนัน ใช้จ่ายทรัพย์สมบัติทั้งหมดจนหมดสิ้นและเป็นหนี้เป็นสินจำนวนมาก เมื่อถูกเจ้าหนี้ทวงถาม ไม่สามารถชำระได้ เขาก็คิดที่จะฆ่าตัวตายในแม่น้ำคงคา โดยหลอกเจ้าหนี้ว่ามีทรัพย์สมบัติซ่อนอยู่ริมแม่น้ำ แล้วกระโดดลงสู่กระแสน้ำเชี่ยว</p><p>ในขณะนั้น พระโพธิสัตว์ได้ถือกำเนิดเป็นพญากวางทองนามว่า รุรุมฤค มีกายสีทองดุจแผ่นกระดาษทองขัดมัน เท้าทั้งสี่สีแดงฉานดุจย้อมด้วยน้ำครั่ง หางดุจหางจามรี เขางดงามดุจช่อเงิน และดวงตาเป็นประกายดุจเม็ดทับทิมเจียระไน พญากวางได้ละทิ้งฝูงออกมารักษาอุโบสถศีลอยู่ในป่าใกล้กับวังวนแม่น้ำคงคา พญากวางได้ยินเสียงคร่ำครวญของมหาชนกะ จึงคิดว่า “ไม่ควรปล่อยให้มนุษย์นี้ตายไป” จึงว่ายน้ำไปช่วยและพาขึ้นฝั่ง ปลอบโยนให้คลายความทุกข์ เมื่อมหาชนกะฟื้นตัวแล้ว พญากวางจึงพาไปส่งถึงทางไปกรุงพาราณสี พร้อมกำชับว่า “ขอท่านอย่าได้บอกเรื่องของเราแก่พระราชาหรืออำมาตย์เลย เพราะเหตุแห่งทรัพย์” มหาชนกะรับปากแล้วพญากวางก็กลับเข้าป่าไป</p><p>ในวันเดียวกันนั้น พระอัครมเหสีของพระเจ้าพรหมทัตทรงพระนามว่า เขมาเทวี ทรงสุบินเห็นพญากวางทองแสดงธรรมกถา ทรงมั่นใจว่าพญากวางทองนี้มีอยู่จริง จึงกราบทูลพระราชาว่าหากไม่ได้เห็นและฟังธรรมจากพญากวางทองก็จะไม่ทรงมีพระชนม์ชีพอยู่ต่อไป พระราชาจึงรับสั่งให้โหรทำนาย และทรงทราบว่ามีพญากวางทองอยู่จริง ทรงให้จัดทำประกาศเป็นพระคาถาบนแผ่นทองคำ และมอบหมายให้มหาอำมาตย์ป่าวประกาศทั่วพระนครว่า ผู้ใดบอกที่อยู่ของพญากวางทองได้จะได้รับรางวัลบ้านส่วยและหญิงที่ประดับประดาแล้ว</p><blockquote><p class="thai">ใครบอกมฤค ผู้สูงสุดกว่ามฤคทั้งหลายนั้นแก่เราได้</p><p class="thai">เราจะให้บ้านส่วย และหญิงที่ประดับประดาแล้วแก่ผู้นั้น</p></blockquote><p>มหาชนกะได้ยินประกาศนั้น ด้วยความโลภและความอกตัญญูจึงเข้าไปหามหาอำมาตย์ แล้วไปเข้าเฝ้าพระราชา กราบทูลว่าตนเองสามารถบอกที่อยู่ของพญากวางทองได้ พร้อมกับทวงถามถึงรางวัลที่พระราชาสัญญาไว้</p><blockquote><p class="thai">ขอได้โปรดพระราชทานบ้านส่วย และหญิงที่ประดับประดาแล้วแก่</p><p class="thai">ข้าพระองค์เถิด ข้าพระองค์ จะกราบทูลมฤคผู้สูงสุดกว่ามฤคทั้งหลายแก่</p><p class="thai">พระองค์</p></blockquote><p>พระราชาพอพระทัยยิ่งนักจึงตรัสถามถึงที่อยู่ของพญากวาง มหาชนกะรับเป็นมัคคุเทศก์พาพระราชาพร้อมกองทัพหลวงไปยังป่า เมื่อไปถึง มหาชนกะกราบทูลให้ทัพหยุด แล้วชี้ไปยังที่พำนักของพญากวางทองว่า</p><blockquote><p class="thai">ณ ไพรสณฑ์นั้น มีต้นมะม่วง และต้นรังทั้งหลาย ดอกบานสะพรั่ง</p><p class="thai">พื้นที่แห่งไพรสณฑ์นั้น ดารดาษไปด้วยติณชาติ มีสีเหมือนแมลงค่อม</p><p class="thai">ทอง มฤคตัวนั้นอยู่ที่ไพรสณฑ์นั้น</p></blockquote><p>พระราชาจึงรับสั่งให้ล้อมป่าไว้เพื่อจับพญากวาง พญากวางทองได้ยินเสียงกองทัพก็ทราบว่าภัยมาถึงตนแล้ว จากการกระทำของมหาชนกะผู้เนรคุณ พญากวางเห็นพระราชายืนอยู่แต่เพียงน้อยคน จึงตัดสินใจเดินเข้าหาพระราชา พระราชาทรงเห็นพญากวางกำลังเดินเข้ามา ทรงประเมินว่าพญากวางมีพละกำลังดุจพญาช้าง อาจเข้าทำร้ายได้ จึงทรงโก่งธนูขึ้น</p><blockquote><p class="thai">พระเจ้าพาราณสี ทรงโก่งธนูสอดใส่ลูกศรไว้ เสด็จเข้าไปแล้ว ส่วน</p><p class="thai">มฤคเห็นพระราชาแล้ว ได้ร้องกราบทูลไปแต่ไกลว่า ข้าแต่พระ</p><p class="thai">มหาราชาผู้ประเสริฐ โปรดทรงรอก่อน อย่าเพิ่งทรงยิงข้าพระบาทเสีย</p><p class="thai">เลย ใครหนอได้กราบทูลความเรื่องแก่พระองค์ว่า มฤคตัวนี้อยู่</p><p class="thai">ณ ไพรสณฑ์นี้</p></blockquote><p>พระราชาทรงพอพระทัยในวาทะของพญากวาง จึงลดธนูลงและประทับยืนด้วยอาการสงบ พญากวางเข้าใกล้พระราชาและตรัสถามด้วยเสียงอันไพเราะถึงผู้ที่บอกที่อยู่ของตน พระราชาจึงชี้ไปที่มหาชนกะผู้ประทุษร้ายมิตรซึ่งยืนอยู่ไม่ไกลว่า</p><blockquote><p class="thai">ดูกรสหาย บุรุษผู้มีมารยาทอันเลวทราม ยืนอยู่ห่างๆ นั่น บุรุษคนนั้น</p><p class="thai">แหละ ได้บอกความเรื่องนี้แก่เราว่า มฤคตัวนี้อยู่ ณ ไพรสณฑ์นี้</p></blockquote><p>พญากวางจึงกล่าวติเตียนมหาชนกะ และแสดงธรรมแด่พระราชาว่า</p><blockquote><p class="thai">ได้ยินว่า คนบางพวกในโลกนี้ กล่าวความจริงไว้อย่างนี้ว่า ไม้ลอยน้ำยัง</p><p class="thai">ดีกว่า คนบางคนไม่ดีเลย.</p></blockquote><p>(ความว่า บุคคลบางคนสันดานบาป มักประทุษร้ายมิตร แม้กำลังจะตายในน้ำ ได้รับการช่วยเหลือขึ้นมาได้ ก็ยังหาประเสริฐไม่ เพราะท่อนไม้ยังเป็นไปเพื่ออุปการะโดยประการต่าง ๆ ส่วนคนประทุษร้ายมิตร มีแต่จะล้างผลาญ เพราะเหตุนั้น ท่อนไม้ประเสริฐกว่าคนนั้นหนักหนา)</p><p>พระราชาทรงสดับแล้วตรัสถามพญากวางว่า</p><blockquote><p class="thai">ดูกรพญามฤค เธอติเตียนพวกไหนแน่ ติเตียนพวกมฤค พวกนก</p><p class="thai">หรือพวกมนุษย์ เรามีความกลัวไม่น้อย เพราะได้ฟังเจ้าพูดภาษา</p><p class="thai">มนุษย์ได้</p></blockquote><p>พญากวางกราบทูลตอบว่าตนไม่ได้ติเตียนสัตว์ใดๆ นอกจากมนุษย์ผู้ประทุษร้ายมิตรคนนี้เท่านั้น</p><blockquote><p class="thai">ข้าพระองค์ช่วยยกขึ้นซึ่งบุรุษคนใด ผู้ลอยไปในห้วงน้ำคงคา มีน้ำมาก</p><p class="thai">ไหลเชี่ยว ภัยมาถึงข้าพระองค์แล้ว เพราะบุรุษผู้นั้นเป็นเหตุ ข้าแต่</p><p class="thai">พระมหาราชา การสมาคมกับอสัตบุรุษทั้งหลาย นำทุกข์มาให้โดยแท้.</p></blockquote><p>(ความว่า ข้าแต่มหาราชเจ้า บุคคลที่พระองค์ทรงชี้ให้ข้าพระบาทพูดนั้น กำลังลอยล่องไปในแม่น้ำคงคา ร้องไห้คร่ำครวญน่าสงสารอยู่ในเวลาเที่ยงคืน ข้าพระบาทช่วยเขาขึ้นไว้ได้ วันนี้ภัยมาถึงข้าพระบาท ก็เพราะเขาเป็นต้นเหตุ ข้าแต่มหาราชเจ้า ขึ้นชื่อว่า การสมาคมกับคนเลว ๆ ลำบาก พระเจ้าข้า)</p><p>พระราชาทรงกริ้วมหาชนกะผู้ไม่รู้จักบุญคุณ จึงดำริที่จะประหารชีวิตเสีย แต่พญากวางทองกลับทูลขอชีวิตของมหาชนกะไว้ว่า</p><blockquote><p class="thai">ข้าแต่พระองค์ผู้เป็นจอมแห่งประชาชน สัตบุรุษทั้งหลายไม่สรรเสริญ</p><p class="thai">การฆ่าบัณฑิต และคนพาลเลย คนผู้มีธรรมอันลามก จงกลับไปสู่</p><p class="thai">เรือนของเขาตามปรารถนาเถิด อนึ่ง ขอได้โปรดพระราชทานค่าจ้าง ตาม</p><p class="thai">ที่พระองค์ตรัสไว้แก่เขาด้วยเถิด อนึ่ง ข้าพระองค์ ขอทำความปรารถนา</p><p class="thai">ของพระองค์.</p></blockquote><p>(ความว่า ข้าพระองค์ขอเป็นผู้ทำตามประสงค์ คือพระองค์ทรงปรารถนาสิ่งใด ก็จงกระทำสิ่งนั้นเถิด หมายความว่า จะเสวยเนื้อข้าพระองค์ก็ได้ จะกระทำข้าพระองค์ให้เป็นมฤคสำหรับกีฬาก็ได้ ข้าพระองค์จะปฏิบัติตามประสงค์ของพระองค์ทุกประการ)</p><p>พระราชาทรงชื่นชมในน้ำใจของพญากวางยิ่งนัก จึงตรัสว่า</p><blockquote><p class="thai">ดูกรพญามฤค ท่านผู้ไม่ประทุษร้ายต่อมนุษย์ผู้ประทุษร้าย นับเป็นผู้หนึ่ง</p><p class="thai">ในจำนวนสัตบุรุษทั้งหลายเป็นแน่ คนผู้มีธรรมอันลามก จงกลับไปสู่</p><p class="thai">เรือนของตนตามความปรารถนา อนึ่ง เราจะให้ค่าจ้างที่เราพูดไว้แก่เขา</p><p class="thai">และเราขอให้บ้านส่วยแก่ท่าน</p></blockquote><p>แต่พญากวางต้องการทดสอบพระทัยของพระราชา จึงกล่าวสองพระคาถาเพื่อเปรียบเทียบใจมนุษย์กับสัตว์ว่าเข้าใจได้ยากกว่ากัน</p><blockquote><p class="thai">ข้าแต่พระราชา เสียงของสุนัขจิ้งจอกก็ดี ของนกก็ดี รู้ได้ง่าย เสียง</p><p class="thai">ของมนุษย์รู้ได้ยาก ยิ่งกว่านั้น อนึ่ง ผู้ใดเมื่อก่อน เป็นคนใจดี คน</p><p class="thai">ทั้งหลายนับถือว่า เป็นญาติเป็นมิตร หรือเป็นสหาย ภายหลัง ผู้นั้น</p><p class="thai">กลับกลายเป็นศัตรูไปก็ได้ ใจของมนุษย์รู้ได้ยากอย่างนี้</p></blockquote><p>พระราชาทรงยืนยันว่าจะไม่ละทิ้งพรที่ประทานให้พญากวางทองอย่างเด็ดขาด พญากวางทองจึงขอพรให้สัตว์ทั้งปวงปลอดภัย พระราชาทรงอนุญาตแล้วจึงรับสั่งให้ปล่อยมหาชนกะไป และรับสั่งให้ชาวเมืองประกาศห้ามทำร้ายสัตว์ทุกชนิดตั้งแต่นั้นมา เมื่อสัตว์ป่าเข้ามาหากินในไร่นาของประชาชน ก็ไม่มีผู้ใดกล้าขับไล่ ชาวบ้านจึงพากันไปทูลร้องทุกข์ต่อพระราชา</p><blockquote><p class="thai">ชาวชนบท และชาวนิคมทั้งหลายมาประชุมพร้อมกันร้องทุกข์ว่า ฝูง</p><p class="thai">เนื้อพากันมากินข้าว ขอพระองค์จงตรัสห้ามฝูงเนื้อนั้นเสียบ้าง พระ</p><p class="thai">เจ้าข้า</p></blockquote><p>พระราชาได้ยินดังนั้น ก็ตรัสสองพระคาถาว่า</p><blockquote><p class="thai">ชนบทอย่าได้มี แม้แว่นแคว้นจะพินาศไป ก็ตามทีเถิด เราให้อภัย</p><p class="thai">แก่ฝูงเนื้อและนกยูงแล้ว ไม่ขอประทุษร้ายพญาเนื้อรุรุเป็นอันขาด</p><p class="thai">ชาวชนบทของเราจะไม่มีก็ตาม ชาวชนบทจะไม่พูดกะเราก็ตาม เราได้</p><p class="thai">ให้พรแก่พญาเนื้อไว้แล้ว จะไม่พูดเท็จเป็นอันขาด</p></blockquote><p>เมื่อมหาชนได้ฟังพระดำรัสอันหนักแน่นของพระราชา ก็เข้าใจและไม่อาจกล่าวสิ่งใดได้อีก พญากวางทองซึ่งได้ยินเรื่องนี้ จึงเรียกฝูงเนื้อทั้งป่ามาประชุมกัน สั่งสอนไม่ให้กินพืชผลของชาวบ้าน และบอกให้ชาวบ้านทำหุ่นไล่กาไว้ในไร่นา สัตว์ทั้งหลายจึงไม่เข้าไปทำลายพืชผลอีกเลยนับตั้งแต่นั้นมา</p><p>พระศาสดาเมื่อทรงนำพระธรรมเทศนานี้มาแสดงจบแล้ว จึงตรัสว่า “ดูก่อนภิกษุทั้งหลาย มิใช่แต่ในบัดนี้เท่านั้นที่พระเทวทัตเป็นคนอกตัญญู แม้ในครั้งก่อนก็เป็นคนอกตัญญูเหมือนกัน” แล้วทรงประชุมชาดก คือ เศรษฐีบุตรผู้เนรคุณในครั้งนั้น ได้มาเป็นพระเทวทัตในปัจจุบัน, พระเจ้าพรหมทัตได้มาเป็นพระอานนท์, ส่วนพญาเนื้อรุรุมฤคคือเราตถาคตแล</p><p class="moral">บุคคลผู้มีปัญญาและเมตตาย่อมไม่ถือโทษโกรธตอบ แม้ผู้ที่ประทุษร้ายตน ส่วนผู้ไร้สัตย์และอกตัญญู ย่อมนำความเดือดร้อนมาสู่ตนเองและผู้อื่นเสมอไป จบ</p>
  </div>
</body>
</html>
