
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>สาลิเกทารชาดก ว่าด้วย นกแขกเต้าเลี้ยงพ่อแม่</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
    <div class="audio-wrapper">
      <a href="#" class="download-link">↓ ดาวน์โหลดเสียงนี้ [?]</a>
      <audio controls>
        <source src="sound.mp3" type="audio/mpeg">
        เบราว์เซอร์ของคุณไม่รองรับการเล่นไฟล์เสียง
      </audio>
    </div>
    <h1>สาลิเกทารชาดก ว่าด้วย นกแขกเต้าเลี้ยงพ่อแม่</h1><p>พระศาสดาเมื่อประทับอยู่ ณ พระมหาวิหารเชตวัน ทรงปรารภภิกษุผู้เลี้ยงดูโยมมารดา บิดา จึงตรัสเรื่องนี้ขึ้น โดยมีท้องเรื่องเกี่ยวเนื่องในสุวรรณสามชาดก</p><p>พระศาสดาตรัสถามภิกษุนั้นว่า "ดูก่อนภิกษุ ทราบว่าเธอเลี้ยงคฤหัสถ์จริงหรือ?" ภิกษุนั้นกราบทูลว่า "เป็นความจริง พระเจ้าข้า" เมื่อทรงถามต่อว่า "คฤหัสถ์เหล่านั้นเป็นอะไรของเธอ?" ภิกษุนั้นตอบว่า "เป็นโยมมารดาบิดาของข้าพระองค์ พระเจ้าข้า" พระศาสดาจึงตรัสสรรเสริญว่า "ดีจริง ภิกษุ แม้เหล่าบัณฑิตแต่ก่อน ซึ่งบังเกิดเป็นสัตว์ดิรัจฉานในกำเนิดนก ก็ยังเลี้ยงดูมารดาบิดาที่แก่ชรานอนอยู่ในรัง โดยนำอาหารมาให้ด้วยจะงอยปากได้" แล้วจึงทรงนำอดีตนิทานมาแสดงดังนี้</p><p>ในอดีตกาล ณ พระนครราชคฤห์ แคว้นมคธ ครั้งนั้นมีบ้านของพวกพราหมณ์ชื่อว่า สาลินทิยะ ทางทิศตะวันออกเฉียงเหนือของบ้านนั้นเป็นที่ตั้งไร่ข้าวสาลีของชาวมคธ พราหมณ์โกสิยโคตรแห่งสาลินทิยคามได้จับจองที่ดินประมาณ ๑,๐๐๐ กรีส (ประมาณ ๒๕๐ ไร่) เพื่อปลูกข้าวสาลี เมื่อข้าวสาลีเริ่มงอกงาม ก็ให้คนสร้างรั้วอย่างแข็งแรง แบ่งพื้นที่ให้บริวารดูแลรักษาคนละประมาณ ๕๐-๖๐ กรีส ส่วนพื้นที่ที่เหลืออีก ๕๐๐ กรีส มอบให้ลูกจ้างคนหนึ่งดูแล โดยลูกจ้างได้สร้างกระท่อมพักอาศัยเฝ้าไร่ทั้งกลางวันและกลางคืน</p><p>ทางทิศตะวันออกเฉียงเหนือของไร่นั้น มีป่างิ้วใหญ่อยู่บนภูเขาอันมียอดเป็นที่ราบ ฝูงนกแขกเต้าหลายร้อยตัวอาศัยอยู่ในป่างิ้วนั้น พระโพธิสัตว์ได้เสวยพระชาติเป็นลูกของพญานกแขกเต้าองค์นั้น เมื่อเจริญวัย ท่านมีรูปงามและสมบูรณ์ด้วยกำลัง มีร่างกายใหญ่เท่าดุมเกวียน เมื่อพญานกแขกเต้าผู้เป็นบิดาแก่ชราลง จึงมอบความเป็นพญาให้แก่พระโพธิสัตว์ โดยกล่าวว่า "บัดนี้พ่อบินไปไกลไม่ไหวแล้ว เจ้าจงปกครองฝูงนกนี้เถิด"</p><p>ตั้งแต่นั้นมา พระโพธิสัตว์ไม่ยอมให้บิดามารดาไปหากินเอง แต่จะนำฝูงนกแขกเต้าไปหากินยังป่าหิมพานต์ จิกกินข้าวสาลีที่เกิดขึ้นเองจนอิ่ม แล้วคาบอาหารมาเลี้ยงบิดามารดาผู้ชราภาพทุกวัน</p><p>อยู่มาวันหนึ่ง นกแขกเต้าทั้งหลายพูดกันว่า "ปกติช่วงเวลานี้ชาวแคว้นมคธจะหว่านข้าวสาลีลงในไร่ บัดนี้จะเป็นอย่างไรบ้างไม่ทราบ" พญาแขกเต้าจึงส่งนกแขกเต้าสองตัวไปสืบดู นกทั้งสองบินไปยังแคว้นมคธ ร่อนลงในไร่ของลูกจ้าง จิกกินข้าวสาลีจนอิ่ม แล้วคาบรวงข้าวสาลีหนึ่งรวงกลับมายังป่างิ้ว วางไว้แทบเท้าของพระโพธิสัตว์ แล้วรายงานว่า "ที่นั่นมีข้าวสาลีอย่างนี้"</p><p>วันรุ่งขึ้น พญาแขกเต้าพร้อมฝูงนกจำนวนมากได้บินไปยังไร่นั้น ลูกจ้างเห็นนกแขกเต้าจิกกินข้าวสาลี ก็พยายามวิ่งไล่ห้าม แต่ไม่อาจหยุดได้ นกแขกเต้าตัวอื่น ๆ เมื่อกินอิ่มก็บินกลับไปมือเปล่า แต่พญาแขกเต้าคาบรวงข้าวสาลีด้วยจะงอยปากกลับไปเลี้ยงมารดาบิดา</p><p>ฝูงนกแขกเต้าก็ยังคงไปจิกกินข้าวสาลีที่นั่นทุกวัน ลูกจ้างคนนั้นเห็นดังนั้นจึงคิดว่า "ถ้านกเหล่านี้ยังคงกินข้าวสาลีอยู่อย่างนี้ อีกสองสามวัน ข้าวสาลีคงไม่เหลือแม้แต่น้อย พราหมณ์จะต้องให้เราชดใช้เป็นแน่ เราควรไปบอกท่านพราหมณ์" เขาจึงนำของกำนัลเล็กน้อยและฟ่อนข้าวสาลีไปหาพราหมณ์ที่สาลินทิยคาม มอบของกำนัลและยืนอยู่ข้างหนึ่ง พราหมณ์ถามว่า "เป็นอย่างไร พ่อเอ๋ย ไร่ข้าวสาลีสมบูรณ์ดีหรือ?" ลูกจ้างตอบว่า "ครับ ท่านพราหมณ์ สมบูรณ์ดี" แล้วกล่าวคาถาสองบทว่า</p><blockquote class="thai"><p>ข้าแต่ท่านโกสิยะ นาข้าวสาลีบริบูรณ์ดี แต่นกแขกเต้าทั้งหลายพากันมากินเสีย ข้าพเจ้าขอคืนนานั้นให้แก่ท่าน เพราะข้าพเจ้าไม่อาจจะห้ามนกแขกเต้าเหล่านั้นได้ ก็ในนกแขกเต้าเหล่านั้น มีนกแขกเต้าตัวหนึ่งงามกว่าทุกๆ ตัว กินข้าวสาลีตามต้องการแล้วยังคาบเอาไปด้วยจะงอยปากอีก.</p></blockquote><p>พราหมณ์ฟังเรื่องราวจากคนเฝ้าไร่แล้วเกิดความรักในพญานกแขกเต้า จึงถามคนเฝ้าไร่ว่า "พ่อเอ๋ย แกรู้จักดักแร้วไหม?" ลูกจ้างตอบว่า "รู้ครับ" พราหมณ์จึงกล่าวด้วยคาถาว่า</p><blockquote class="thai"><p>เจ้าจงดักบ่วงพอที่จะให้นกนั้นติดได้ แล้วจงจับนกนั้นทั้งยังเป็นมาให้เราเถิด.</p></blockquote><p>คนเฝ้าไร่เมื่อได้ยินคำสั่งนั้นก็ดีใจที่ไม่ต้องชดใช้ค่าเสียหาย จึงรีบกลับไปสานบ่วงด้วยขนหางม้า และวางดักไว้ตรงที่พญานกแขกเต้ามักจะร่อนลง แล้วนั่งเฝ้าอยู่ในกระท่อม</p><p>ฝ่ายพญานกแขกเต้าพร้อมฝูงนกบินมายังที่หากินเมื่อวาน ด้วยความไม่โลเล เท้าของท่านก็สอดเข้าไปในบ่วงที่ดักไว้พอดี พญานกแขกเต้ารู้ว่าติดบ่วงแล้ว แต่คิดว่า "ถ้าเราร้องตอนนี้ ญาติของเราจะกลัวตายและหนีไปหมด เราควรรอให้พวกเขากินอิ่มก่อน" เมื่อเห็นว่าฝูงนกกินอิ่มหนำแล้ว ความกลัวตายเริ่มคุกคาม ท่านจึงร้องเอะอะขึ้นสามครั้ง ฝูงนกทั้งปวงได้ยินก็พากันหนีไปหมด พญานกแขกเต้ารำพึงว่า "ญาติของเราไม่มีใครเหลียวแลเลย เราทำบาปอะไรไว้หนอ?" แล้วกล่าวคาถาว่า</p><blockquote class="thai"><p>ฝูงนกเหล่านั้นกิน และดื่มแล้ว ย่อมพากันบินไป เราผู้เดียวติดบ่วง เราทำบาปอะไรไว้?</p></blockquote><p>คนเฝ้าไร่ได้ยินเสียงร้องของพญานกแขกเต้าและเสียงฝูงนกบินไปในอากาศ ก็คิดว่า "เกิดอะไรขึ้นหนอ" จึงออกจากกระท่อมมาที่บ่วง เห็นพญานกแขกเต้าก็ดีใจว่า "เราดักนกตัวไหน ก็ได้นกตัวนั้นจริง ๆ"</p><p>เมื่อปลดพญานกแขกเต้าออกจากบ่วงแล้ว ก็ผูกเท้าทั้งสองข้างเข้าด้วยกัน นำไปมอบให้พราหมณ์ที่สาลินทิยคาม พราหมณ์รับพระมหาสัตว์ด้วยความรักอย่างยิ่ง ให้นั่งบนตัก แล้วทักทายพญานกแขกเต้าด้วยคาถาสองบทว่า</p><blockquote class="thai"><p>ดูกรนกแขกเต้า ท้องของเจ้าเห็นจะใหญ่กว่าท้องของนกเหล่าอื่นเป็นแน่ เจ้ากินข้าวสาลีตามต้องการแล้ว ยังคาบเอาไปด้วยจะงอยปากอีก? ดูกรนกแขกเต้า เจ้าจะบรรจุฉางในป่าไม้งิ้วนั้นให้เต็มหรือ หรือว่าเจ้ากับเรามีเวรกันมา สหายเอ๋ย เราถามเจ้าแล้ว ขอเจ้าจงบอกแก่เราเถิด เจ้าฝังข้าวสาลีไว้ที่ไหน?</p></blockquote><p>พญานกแขกเต้าได้ฟังดังนั้น จึงกล่าวตอบด้วยภาษามนุษย์อันไพเราะด้วยคาถาที่ ๗ ว่า</p><blockquote class="thai"><p>ข้าพเจ้ากับท่านมิได้มีเวรกัน ฉางของข้าพเจ้าก็ไม่มี ข้าพเจ้านำเอาข้าวสาลีของท่านไปถึงยอดงิ้วแล้ว ก็เปลื้องหนี้เก่า ให้เขากู้หนี้ใหม่ และฝังขุมทรัพย์ไว้ที่ป่างิ้วนั้น ข้าแต่ท่านโกสิยะ ขอท่านจงทราบอย่างนี้เถิด.</p></blockquote><p>พราหมณ์จึงถามพญานกแขกเต้าว่า</p><blockquote="thai"><p>การให้กู้หนี้ของท่านเป็นเช่นไร และการเปลื้องหนี้ของท่านเป็นเช่นไร ท่านจงบอกวิธีฝังขุมทรัพย์ แล้วท่านจะหลุดพ้นจากบ่วงได้?</p></blockquote><p>พญานกแขกเต้าเมื่อถูกพราหมณ์ถาม จึงอธิบายปัญหาด้วยคาถา ๔ บทว่า</p><blockquote class="thai"><p>ข้าแต่ท่านโกสิยะ บุตรน้อยทั้งหลายของข้าพเจ้ายังอ่อน ขนปีกยังไม่ขึ้น บุตรเหล่านั้นข้าพเจ้าเลี้ยงมาแล้ว เขาจักเลี้ยงข้าพเจ้าบ้าง เพราะเหตุนั้น ข้าพเจ้าจึงชื่อว่าให้บุตรเหล่านั้นกู้หนี้ มารดาและบิดาของข้าพเจ้าแก่เฒ่าล่วงกาลผ่านวัยไปแล้ว ข้าพเจ้าคาบเอาข้าวสาลีไปด้วยจะงอยปาก เพื่อท่านเหล่านั้น ชื่อว่าเปลื้องหนี้ที่ท่านทำไว้ก่อน อนึ่ง นกเหล่าอื่นที่ป่าไม้งิ้วนั้น มีขนปีกอันหลุดหมดแล้ว เป็นนกทุพพลภาพ ข้าพเจ้าต้องการบุญ จึงได้ให้ข้าวสาลีแก่นกเหล่านั้น บัณฑิตทั้งหลายกล่าวการทำบุญนั้นว่า เป็นขุมทรัพย์ การให้กู้หนี้ของข้าพเจ้าเป็นเช่นนี้ การเปลื้องหนี้ของข้าพเจ้าเป็นเช่นนี้ ข้าพเจ้าบอกการฝังขุมทรัพย์ไว้เช่นนี้ ข้าแต่ท่านโกสิยะ ขอท่านจงทราบอย่างนี้เถิด.</p></blockquote><p>พราหมณ์ฟังธรรมกถาของพระมหาสัตว์แล้วมีจิตเลื่อมใส จึงกล่าวคาถาสองบทว่า</p><blockquote class="thai"><p>นกตัวนี้ดีจริงหนอ เป็นนกมีธรรมชั้นเยี่ยม ในมนุษย์บางพวกยังไม่มีธรรมเช่นนี้เลย เจ้าพร้อมด้วยญาติทั้งมวล จงกินข้าวสาลีตามความต้องการเถิด ดูกรนกแขกเต้า เราขอเห็นเจ้าแม้อีกต่อไป การที่ได้เห็นเจ้าเป็นที่พอใจของเรา.</p></blockquote><p>พราหมณ์อ้อนวอนพระมหาสัตว์ดังนี้แล้ว มองดูด้วยจิตเมตตาประหนึ่งบุตร แก้เชือกที่มัดเท้าออก ทาเท้าด้วยน้ำมันที่หุงไว้เป็นร้อยครั้ง ให้เกาะบนตั่งที่งดงาม ให้กินข้าวตอกคลุกน้ำผึ้งด้วยจานทอง และให้ดื่มน้ำเจือด้วยน้ำตาลกรวด พญานกแขกเต้ากล่าวแก่พราหมณ์ว่า "ข้าแต่ มหาพราหมณ์ ท่านจงเป็นผู้ไม่ประมาทเถิด" แล้วให้โอวาทว่า</p><blockquote class="thai"><p>ข้าแต่ท่านโกสิยะ ข้าพเจ้าได้กิน และดื่มแล้วในที่อยู่ของท่าน ท่านเป็นที่พึ่งพำนักของพวกเราทุกวันคืน ขอท่านจงให้ทานในท่านที่มีอาชญาอันวางแล้ว และจงเลี้ยงดูมารดาบิดาผู้แก่เฒ่าแล้วด้วย.</p></blockquote><p>พราหมณ์ได้ฟังดังนั้นก็ดีใจ เปล่งอุทานด้วยคาถาว่า</p><blockquote class="thai"><p>วันนี้ สง่าราศีเกิดขึ้นแก่เราแล้วหนอ ที่เราได้เห็นท่านผู้เป็นยอดแห่งฝูงนก เพราะได้ฟังคำสุภาษิตของนกแขกเต้า เราจักทำบุญให้มาก.</p></blockquote><p>พระมหาสัตว์คืนไร่ข้าวสาลี ๑,๐๐๐ กรีส ที่พราหมณ์ยกให้ โดยขอรับไว้เพียง ๘ กรีสเท่านั้น พราหมณ์จึงจารึกหลักฐานมอบไร่ให้พระมหาสัตว์ แล้วบูชาด้วยของหอมและดอกไม้ ขออโหสิกรรม แล้วส่งไปพร้อมคำกล่าวว่า "เชิญไปเถิด นายเอ๋ย โปรดปลอบบิดามารดาที่กำลังร้องไห้ฟูมฟายอยู่เถิด" พญานกแขกเต้าดีใจคาบรวงข้าวสาลีไปวางข้างหน้ามารดาบิดา แล้วกล่าวว่า "คุณพ่อคุณแม่ขอรับ เชิญลุกขึ้นเถิด" มารดาบิดาของพญานกแขกเต้าก็พากันลุกขึ้นหัวเราะทั้งน้ำตา ฝูงนกแขกเต้าจึงถามพญานกแขกเต้าว่า "ท่านผู้ประเสริฐ ท่านรอดมาได้อย่างไรขอรับ" ท่านก็เล่าเรื่องทั้งหมดโดยพิสดาร ส่วนพราหมณ์โกสิยะ หลังจากได้ฟังโอวาทของพญานกแขกเต้าแล้ว ตั้งแต่นั้นเป็นต้นมาก็ได้ตั้งโรงทานเพื่อถวายมหาทานแก่สมณพราหมณ์ผู้ทรงธรรม</p><p>พระศาสดา เมื่อจะทรงประกาศความนั้น จึงตรัสพระคาถาสุดท้ายว่า</p><blockquote class="thai"><p>โกสิยพราหมณ์นั้น มีใจเบิกบานร่าเริงผ่องใส จัดแจงข้าวและน้ำไว้แล้ว เลี้ยงดูสมณะและพราหมณ์ทั้งหลาย ให้อิ่มหนำสำราญด้วยข้าวและน้ำ.</p></blockquote><p>พระศาสดาทรงนำพระธรรมเทศนานี้มาแล้ว ตรัสว่า "ดูก่อนภิกษุทั้งหลาย อันการเลี้ยงมารดาบิดาเป็นวงศ์ของบัณฑิตทั้งหลายด้วยประการฉะนี้" ทรงประกาศสัจจะทั้งหลาย (เมื่อจบสัจจะ ภิกษุนั้นดำรงในโสดาปัตติผล) แล้วทรงประชุมชาดกความว่า ฝูงนกแขกเต้าในครั้งนั้น ได้มาเป็นพุทธบริษัท มารดาบิดาได้มาเป็นมหาราชสกุล คนเฝ้าไร่ได้มาเป็นฉันนะ พราหมณ์ได้มาเป็นอานนท์ ส่วนพญานกแขกเต้าได้มาเป็นเราตถาคตแล.</p><p class="moral">ชาดกเรื่องนี้สอนให้เห็นถึงคุณค่าของการกตัญญูรู้คุณบิดามารดา การทำบุญให้ทานอย่างมีปัญญา และความสำคัญของการเลี้ยงดูผู้มีพระคุณ ซึ่งล้วนนำมาซึ่งความสุข ความเจริญ และผลอันเป็นบุญใหญ่ ดุจดังพญานกแขกเต้าผู้เลี้ยงดูพ่อแม่ และพราหมณ์ผู้ได้ฟังธรรมแล้วตั้งใจบำเพ็ญทาน จบ</p>
  </div>
</body>
</html>
