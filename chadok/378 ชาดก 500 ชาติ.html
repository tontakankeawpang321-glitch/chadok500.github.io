
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>ทรีมุขชาดก ที่ ๓ ว่าด้วย โทษของกาม</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
     <div class="audio-wrapper">
      <a
        class="download-link"
        href="https://drive.google.com/uc?export=download&id="
        target="_blank"
        rel="noopener"
      >
        ↓ ดาวน์โหลดเสียงนี้
      </a>

      <iframe
        class="drive-audio"
        src="https://drive.google.com/file/d//preview"
        allow="autoplay"
        loading="lazy"
      ></iframe>
    </div>
    <h1>ทรีมุขชาดก ที่ ๓ ว่าด้วย โทษของกาม</h1><p>พระศาสดา เมื่อประทับอยู่ ณ พระเชตวันวิหาร ทรงปรารภการออกมหาภิเนษกรมณ์ (การเสด็จออกผนวช) จึงตรัสชาดกเรื่องนี้ มีเนื้อหาต่อเนื่องจากเรื่องที่เคยกล่าวไว้ก่อนหน้านี้</p><p>ในอดีตกาล มีพระราชาพระนามว่า มคธราช ครองราชสมบัติ ณ นครราชคฤห์ พระโพธิสัตว์ได้มาปฏิสนธิในพระครรภ์ของพระอัครมเหสี และได้รับพระนามว่า พรหมทัตกุมาร ในวันเดียวกันนั้น บุตรของปุโรหิตก็ถือกำเนิดขึ้น มีใบหน้าสวยงาม จึงได้รับนามว่า ทรีมุข พระกุมารทั้งสองเติบโตมาในราชตระกูลเป็นสหายรักกัน เมื่ออายุได้ ๑๖ พรรษา ทั้งสองได้เดินทางไปศึกษาศิลปะแขนงต่างๆ ที่เมืองตักกศิลา และออกจาริกไปในชนบทเพื่อเรียนรู้ลัทธิต่างๆ รวมถึงขนบธรรมเนียมท้องถิ่น</p><p>เมื่อเดินทางมาถึงเมืองพาราณสี ทั้งสองได้พักที่ศาลเจ้า รุ่งเช้าจึงเข้าไปในเมืองเพื่อบิณฑบาต ชาวบ้านตระกูลหนึ่งผู้ต้องการบำเพ็ญกุศล ได้นิมนต์ทั้งสองเข้าบ้าน ถวายข้าวปายาสและเครื่องบูชา โดยปูผ้าขาวสำหรับพระโพธิสัตว์ และผ้ากัมพลแดงสำหรับทรีมุขกุมาร ทรีมุขกุมารเห็นนิมิตนี้ก็ทราบว่า วันนี้สหายของตนจะได้เป็นพระเจ้าพาราณสี ส่วนตนจะได้เป็นเสนาบดี แต่เขาก็คิดว่าตำแหน่งเสนาบดีย่อมไม่จีรัง จะมีประโยชน์อะไรกับการครองเรือน เขาควรจะออกบวชดีกว่า หลังจากฉันภัตตาหารและรับเครื่องบูชาแล้ว ทั้งสองก็ได้กล่าวอวยพรมงคลแล้วเดินทางออกจากบ้าน</p><p>เมื่อมาถึงพระราชอุทยาน พระโพธิสัตว์บรรทมบนแผ่นศิลามงคล ส่วนทรีมุขกุมารนั่งนวดพระบาทอยู่ เวลานั้นเป็นวันที่ ๗ ที่พระเจ้าพาราณสีองค์ก่อนสวรรคต ปุโรหิตได้จัดเสี่ยงบุษยราชรถเพื่อเฟ้นหาผู้สืบราชสมบัติ บุษยราชรถพร้อมขบวนเสนาและดุริยางค์ได้เคลื่อนมาหยุดที่ประตูพระราชอุทยาน</p><p>ทรีมุขกุมารได้ยินเสียงดุริยางค์ก็รู้ว่าบุษยราชรถมาเพื่อสหายของตน สหายจะได้เป็นกษัตริย์ ส่วนตนจะได้เป็นเสนาบดี แต่เขายังคงตั้งใจแน่วแน่ว่าจะออกบวช จึงไม่ได้ทูลเชิญพระโพธิสัตว์ แต่หลบไปยืนอยู่ข้างหนึ่ง</p><p>ปุโรหิตหยุดรถที่ประตูอุทยาน พบพระโพธิสัตว์บรรทมอยู่บนแผ่นศิลา จึงตรวจดูลักษณะพระบาท แล้วทราบว่านี่คือผู้มีบุญ ควรค่าแก่การครองราชย์สมบัติแห่งทวีปทั้งสี่ ปุโรหิตจึงสั่งประโคมดุริยางค์ พระโพธิสัตว์ตื่นขึ้น เห็นมหาชนแล้วจึงหลับตาลงอีกครู่หนึ่ง เพื่อระงับความกระวนกระวาย เมื่อรู้สึกสงบแล้วจึงลุกขึ้นนั่งขัดสมาธิบนแผ่นศิลา ปุโรหิตคุกเข่ากราบทูลว่า ราชสมบัติกำลังตกอยู่แก่พระองค์</p><p>พระโพธิสัตว์ตรัสถามว่า "ราชสมบัติไม่มีรัชทายาทแล้วหรือ?" ปุโรหิตกราบทูลว่า "ไม่มีพระพุทธเจ้าข้า" พระโพธิสัตว์จึงตรัสตอบว่า "ถ้าอย่างนั้นก็ดีแล้ว" และทรงรับราชสมบัติ</p><p>ประชาชนได้ทำพิธีอภิเษกพระโพธิสัตว์ ณ พระราชอุทยานนั้นเอง พระองค์ทรงมัวเมาในยศ ไม่ทรงระลึกถึงทรีมุขกุมารเลยเป็นเวลาถึง ๔๐ ปี หลังจากนั้นจึงทรงระลึกได้ และเริ่มถามหาว่า "ทรีมุขสหายของเราอยู่ที่ไหน ใครบอกที่อยู่ของเขาได้จะให้ยศสูง" ด้วยการถามหาเช่นนี้ เวลาผ่านไปอีก ๑๐ ปี รวมเป็น ๕๐ ปี</p><p>พระปัจเจกพุทธเจ้าพระนามว่า ทรีมุข ได้ระลึกรู้ว่าสหายกำลังคิดถึงตน และทรงดำริว่า บัดนี้พระโพธิสัตว์นั้นทรงชรา มีโอรสธิดามากแล้ว ควรแก่เวลาที่จะออกบวช จึงเสด็จมายังพระราชอุทยานด้วยฤทธิ์ ประทับนั่งบนแผ่นศิลาเหมือนพระพุทธรูปทองคำ</p><p>เจ้าหน้าที่รักษาอุทยานเห็นท่านจึงเข้าไปกราบทูลถามว่า "ท่านมาจากไหน" พระปัจเจกพุทธเจ้าตรัสตอบว่า "มาจากเงื้อมเขานันทมูลกะ" เจ้าหน้าที่จึงถามต่อว่า "ท่านเป็นใคร" พระปัจเจกพุทธเจ้าตรัสตอบว่า "อาตมภาพคือพระปัจเจกพุทธเจ้าชื่อทรีมุข โยม" เจ้าหน้าที่จึงถามว่า "ท่านรู้จักในหลวงของพวกเราไหม?" พระปัจเจกพุทธเจ้าตรัสตอบว่า "รู้จักโยม เมื่อครั้งเป็นคฤหัสถ์ พระองค์ทรงเป็นสหายของอาตมา" เจ้าหน้าที่จึงกล่าวว่า "ในหลวงมีพระราชประสงค์จะพบพระองค์ ข้าพระองค์จะไปทูลบอกว่าพระองค์เสด็จมาแล้ว" พระปัจเจกพุทธเจ้าตรัสว่า "เชิญโยม ไปทูลบอกเถิด"</p><p>เจ้าหน้าที่รีบไปทูลพระราชาถึงการมาของพระทรีมุขปัจเจกพุทธเจ้า พระราชาได้ยินก็ตรัสว่า "สหายของเรามาแล้ว ฉันจะไปเยี่ยมท่าน" จึงเสด็จขึ้นรถไปยังพระราชอุทยานพร้อมข้าราชบริพารมากมาย ทรงกราบไหว้พระปัจเจกพุทธเจ้า และนั่งลง ณ ที่อันสมควร</p><p>พระปัจเจกพุทธเจ้าได้ทรงปฏิสันถารและทูลถามว่า "ขอถวายพระพร พระเจ้าพรหมทัต พระองค์ทรงเสวยราชสมบัติโดยธรรมอยู่หรือ? ไม่ทรงลุอำนาจอคติหรือ? ไม่ทรงเบียดเบียนประชาชนเพื่อทรัพย์หรือ? ทรงบำเพ็ญบุญมีทานเป็นต้นอยู่หรือ?" จากนั้นจึงทูลว่า "ขอถวายพระพรพระเจ้าพรหมทัต พระองค์ทรงพระชราภาพแล้ว บัดนี้เป็นเวลาที่พระองค์ควรจะทรงละกามและเสด็จออกผนวชแล้ว" เมื่อจะทรงแสดงธรรมจึงได้ทูลคาถาที่ ๑ ว่า:</p><blockquote class="thai"><p>ดูกรมหาบพิตร กามทั้งหลายเหมือนสวะ¹ กามทั้งหลายเหมือนหล่ม² อนึ่ง กามนี้ นักปราชญ์กล่าวว่า เป็นภัยใหญ่หลวง มั่นคง ไม่หวั่นไหว อาตมภาพขอถวายพระพรว่า กามเป็นธุลี³ และเป็นควัน ขอพระองค์จงทรงละกาม เสด็จออกทรงผนวชเสียเถิด.</p></blockquote><p>¹ พระปัจเจกพุทธเจ้าตรัส หมายถึง พืชทั้งหลาย มีหญ้า สาหร่าย ไม้อ้อ และกอหญ้าเป็นต้น ที่เกิดขึ้นในน้ำ อุปมาเสมือนหนึ่งว่า พืชเหล่านั้นทำกระแสน้ำให้ไหลช้าลง หรือติดอยู่ฉันใด เบญจกามคุณทั้งหลาย หรือว่า วัตถุกามและกิเลสกามทั้งหลาย ก็ฉันนั้นเหมือนกัน</p><p>² หล่ม หรือปลัก เป็นอุปสรรคยังพระโยคาวจร ผู้กำลังข้ามสงสารสาคร ให้ติดข้องอยู่ เพราะว่า เทวดาก็ตาม มนุษย์ก็ตาม สัตว์เดียรฉานทั้งหลายก็ตาม ผู้ข้องแล้ว ติดแล้ว ในปลักนั้น จะลำบาก ร้องไห้ คร่ำครวญอยู่ที่หล่มใหญ่ สัตว์ทั้งหลาย มีสุกรและเนื้อก็ตาม สิงโตก็ตาม ช้างก็ตาม ที่ติดแล้ว ไม่สามารถจะถอนตนขึ้นได้ ก็วัตถุกามและกิเลสกามทั้งหลาย ท่านเรียกว่า หล่ม เพราะว่า สัตว์ ทั้งหลาย ถึงจะมีบุญก็ไม่สามารถทำลายกามเหล่านั้น รีบลุกขึ้น แล้วเข้าไปสู่การบรรพชาที่ไม่มีกังวล ไม่มีปลิโพธ เป็นที่รื่นรมย์</p><p>³ กามทั้งหลาย อาตมาภาพประกาศไว้แล้วว่า เป็นธุลีด้วย เป็นควันด้วย อุปมาเสมือนหนึ่งว่า ร่างกายของชายที่อาบน้ำสะอาดแล้ว ลูบไล้และตกแต่งดีแล้ว แต่มีฝุ่นตกลงที่ร่างกาย จะมีสีคล้ำ ปราศจากความงาม ทำให้หม่นหมอง ฉันใด พระโยคาวจรทั้งหลาย ก็ฉันนั้นเหมือนกัน แม้จะสามารถมาโดยทางอากาศเหาะได้ ด้วยกำลังฤทธิ์ ปรากฏแล้วในโลก เหมือนพระจันทร์และพระอาทิตย์ ก็มีสีมัวหมอง ปราศจากความงาม เป็นผู้เศร้าหมองแล้ว เริ่มแต่เวลาที่ธุลี คือกามตกลงไปภายในครั้งเดียว เพราะคุณความดี คือสี คุณความดี คือความงาม และคุณความดี คือความบริสุทธิ์ ถูกขจัดแล้ว อนึ่ง คนทั้งหลาย แม้จะสะอาดดีแล้ว ก็จะมีสีดำเหมือนฝาเรือนเมื่อถูกควันรม ฉันใด พระโยคาวจรทั้งหลาย ก็ฉันนั้นเหมือนกัน แม้มีญาณบริสุทธิ์เหลือเกิน ก็จะปรากฏเป็นเหมือนคนผิวดำท่ามกลางมหาชนทีเดียว เพราะถึงความพินาศแห่งคุณความดี เริ่มต้นแต่เวลาที่ถูกควัน คือกามารมณ์ ดังนั้น กามเหล่านี้ อาตมภาพจึงประกาศแก่มหาบพิตรว่า เป็นทั้งธุลี เป็นทั้งควัน เพราะเป็นเช่นกับด้วยธุลีและควัน เพราะฉะนั้น พระปัจเจกพุทธเจ้า จึงทรงให้พระราชาทรงเกิดอุตสาหะ ในการบรรพชา ด้วยพระดำรัสว่า ข้าแต่มหาบพิตร พระราชสมภารพรหมทัตเจ้า ขอพระองค์ จงทรงละกามเหล่านี้ ทรงผนวชเถิด.</p><p>พระราชา ครั้นทรงสดับคำนั้นแล้ว เมื่อจะตรัสบอกความที่พระองค์ทรงคิดอยู่ ด้วยกิเลสทั้งหลาย จึงตรัสคาถาที่ ๒ ว่า:</p><blockquote class="thai"><p>ดูกรพราหมณ์ ข้าพเจ้ายังกำหนัดยินดีลุ่มหลงในกามทั้งหลายอยู่ ยังมีความต้องการความเป็นอยู่อย่างนี้ จึงไม่สามารถจะละกามอันน่ากลัวนั้นได้ แต่ข้าพเจ้าจะกระทำบุญเป็นอันมาก.</p></blockquote><p>แม้เมื่อพระมหาสัตว์นั้นนั่นเอง ตรัสว่า โยมไม่อาจจะบวชได้ พระทรีมุขปัจเจกพุทธเจ้า ก็ไม่ทรงทอดธุระ เมื่อจะถวายพระโอวาทให้ยิ่งขึ้นไป จึงตรัสคาถา ๒ คาถาไว้ว่า:</p><blockquote class="thai"><p>ผู้ใด อันบุคคลผู้หวังความเจริญรุ่งเรือง อนุเคราะห์ด้วยประโยชน์ กล่าวกักเตือนอยู่ ก็ไม่ทำตามคำสอน ยังสำคัญว่า สิ่งนี้เท่านั้นประเสริฐ ผู้นั้น เป็นคนเขลา จะต้องเกิดอยู่ร่ำไป.</p><p>ผู้นั้นเมื่อเข้าถึงท้องมารดา ชื่อว่า เข้าถึงนรกอันร้ายกาจ ⁴ เป็นของไม่งามของท่านผู้งดงาม เต็มไปด้วยมูตรและกรีส สัตว์เหล่าใด ยังกำหนัด ยังไม่ปราศจากความรักใคร่ในกามทั้งหลาย สัตว์เหล่านั้น ก็ละกายของตนไปไม่ได้.</p></blockquote><p>⁴ ความว่า ขอเจริญพรมหาบพิตร คนโง่นั้น เมื่อเข้าถึงครรภ์มารดานั้น ชื่อว่า เข้าถึงนรกชนิดร้ายกาจ คือที่ทารุณโดยกำเนิด อธิบายว่า ท้องของมารดาพระปัจเจกพุทธเจ้า ตรัสเรียกว่า นรก คือตรัสเรียกว่า จตุกุฏฏิกนรก คือด้านแคบๆ ๔ ด้าน ในพระคาถานี้ เพราะหมายความว่า หมดความชื่นใจ ธรรมดาว่า จตุกุฏฏิกนรก เมื่อถูกถามว่า เป็นอย่างไร? ควรบอกว่า คือท้องมารดานั่นเอง เพราะว่า สัตว์ที่เกิดแล้วในอเวจีมหานรก ยังมีการวิ่งพล่านและวิ่งรอบ ไปๆ มาๆ ได้ทีเดียว เพราะฉะนั้น อเวจีมหานรกนั้น จะเรียกว่า จตุกุฏฏิกนรกไม่ได้ แต่ว่า ในท้องมารดา สัตว์ที่เกิดในครรภ์ไม่อาจจะวิ่งไปทางโน้นทางนี้ได้ ตลอดเวลา ๙ หรือ ๑๐ เดือน จำต้องอยู่ในที่อันคับแคบ เพราะฉะนั้น นรกนั้นจึงเรียกกันว่า จตุกุฏฏิกนรก</p><p>พระทรีมุขปัจเจกพุทธเจ้า ครั้นทรงแสดงถึงทุกข์ ทั้งที่มีการก้าวลงสู่ครรภ์เป็นมูลฐาน ทั้งที่มีการบริหารครรภ์ (การดูแล) เป็นมูลฐานแล้ว บัดนี้ เพื่อจะทรงแสดงถึงทุกข์ที่มีการออกจากครรภ์เป็นมูลฐาน จึงได้ตรัสคาถาหนึ่งกับกึ่งคาถาไว้ว่า:</p><blockquote<p>สัตว์เหล่านี้ ย่อมแปดเปื้อนด้วยมูตร คูถ เลือด และเสลดคลอดออกมา ในเวลานั้น ย่อมจะถูกต้องส่วนใดส่วนหนึ่งด้วยกาย ส่วนนั้น ล้วนไม่น่ายินดี มีแต่ทุกข์อย่างเดียวเท่านั้น.</p><p>อาตมภาพกล่าวมาประมาณเท่านี้ ไม่ใช่ว่าได้ยินได้ฟังมาจากสมณะหรือ หรือพราหมณ์อื่น กล่าวเพราะได้เห็นมาเอง อาตมภาพระลึกชาติก่อนๆ ได้เป็นอันมาก พระปัจเจกพุทธเจ้าชื่อทรีมุข ยังพระเจ้าพรหมทัตต์ผู้มีพระปรีชาเฉลียวฉลาดให้ทรงเชื่อถือ ด้วยคาถาเป็นสุภาษิตมีเนื้อความอันวิจิตร.</p></blockquote><p>อธิบายความว่า ขอถวายพระพรมหาบพิตร สัตว์ทั้งหลายเหล่านี้เมื่อคลอดจากท้องมารดาไม่ได้ลูบไล้ด้วยคันธชาติทั้ง ๔ ไม่ได้ประดับประดาดอกไม้ที่หอมหวลออกมา แต่เป็นผู้เปื้อนเปรอะ คือเลอะเทอะคูถเก่าเน่าออกมา ไม่ใช่เป็นเสมือนชะโลมด้วยจันทน์แดงออกมา แต่เปื้อนด้วยโลหิตแดงออกมา ความว่า ไม่ใช่ลูบไล้ด้วยจันทน์ขาวออกมา แต่เป็นผู้เปื้อนไขเหมือนนุ่นหนาๆ ออกมา เพราะในเวลาผู้หญิงทั้งหลายคลอด ของไม่สะอาดทั้งหลายจะออกมา</p><p>ขอถวายพระพรมหาบพิตร สัตว์เหล่านี้ในเวลาที่ออกจากท้องมารดานั้น เปื้อนคูถ เป็นต้น ออกมาอย่างนี้ กระทบช่องคลอดหรือมืออยู่ ย่อมชื่อว่า สัมผัสทุกข์นั้นทั้งหมดล้วนๆ คือที่เจือด้วยของไม่สะอาด ไม่เป็นที่ ยินดี คือไม่แช่มชื่น ขึ้นชื่อว่าความสุขจะไม่มีแก่สัตว์เหล่านั้น ในสมัยนั้น</p><p>ขอถวายพระพรมหาบพิตร อาตมภาพ เมื่อทูลถวายพระพรเท่านี้ ไม่ได้ฟังมาจากที่อื่น คือไม่ได้สดับคำนั้นของสมณะหรือพราหมณ์คนอื่นทูลถวาย แต่อาตมภาพเห็นแล้ว แทงตลอดแล้ว ทำให้ประจักษ์แล้วด้วยปัจเจกโพธิญาณของตน แล้วจึงทูลถวายพระพร</p><p>พระปัจเจกพุทธเจ้า เมื่อจะทรงแสดงถึงอานุภาพของตน จึงทูลถวายพระพรว่า ขอถวายพระพรมหาบพิตร ส่วนอาตมภาพระลึกถึงขันธ์ที่เคยอยู่อาศัยมา กล่าวคือ ขันธ์ที่อยู่อาศัยมาตามลำดับในชาติก่อนมากมาย คือระลึกได้ถึง ๒ อสงไขยเศษแสนกัปป์</p><p>พระปัจเจกพุทธเจ้า ครั้นทรงแสดงโทษในกามทั้งหลาย ทรงยังพระราชาให้ทรงถือเอาถ้อยคำของตนอย่างนี้แล้ว จึงตรัสว่า "ขอถวายพระพรมหาบพิตร บัดนี้ พระองค์จะทรงผนวชหรือไม่ทรงผนวชก็ตาม แต่อาตมาภาพได้แสดงโทษในกามทั้งหลายและอานิสงส์ในการบวชถวายมหาบพิตรแล้ว ขอมหาบพิตรจงอย่าทรงประมาท" ดังนี้แล้ว ได้ทรงเหาะไปในอากาศ ทรงเหยียบกลีบเมฆเสด็จไปยังเงื้อมเขานันทมูลกะ เหมือนพระยาหงส์ทองฉะนั้น</p><p>พระมหาสัตว์ทรงประคองอัญชลีที่รุ่งโรจน์ รวมทั้ง ๑๐ นิ้ว ไว้บนพระเศียรนมัสการอยู่ เมื่อพระปัจเจกพุทธเจ้านั้นพ้นทัศนวิสัยไปแล้ว จึงตรัสสั่งให้หาพระราชบุตรพระองค์ใหญ่ คือเจ้าฟ้าใหญ่มาเฝ้า ทรงมอบราชสมบัติให้ ได้ทรงละกามทั้งหลาย เสด็จไปสู่ป่าหิมพานต์ ทรงสร้างบรรณศาลา ผนวชเป็นฤๅษี ไม่นานเลยก็ได้ทรงยังอภิญญาและสมาบัติให้เกิดขึ้น ในเวลาสิ้นพระชนมายุก็ได้ทรงเข้าถึงพรหมโลก</p><p>พระศาสดา ครั้นทรงนำพระธรรมเทศนานี้มาประกาศสัจจธรรม ในเวลาจบสัจจธรรม คนทั้งหลาย ได้บรรลุธรรมในระดับต่างๆ มากมาย มีพระโสดาบันเป็นต้น แล้วทรงประชุมชาดกไว้ว่า พระราชาในครั้งนั้น ก็คือเรา ตถาคต ฉะนี้แล.</p><p class="moral">ชาดกเรื่องนี้สอนให้เห็นถึงโทษของกามคุณที่ผูกมัดจิตใจ แม้ผู้มีบุญญาธิการก็อาจมัวเมาได้ง่ายดาย แต่เมื่อได้รับสติจากบัณฑิต ย่อมสามารถละกิเลสออกบวช บำเพ็ญเพียรจนบรรลุธรรมได้ ความประมาทในกามย่อมนำมาซึ่งวัฏสงสารอันไม่รู้จบ ส่วนการเห็นโทษและละได้ ย่อมนำไปสู่ความหลุดพ้นจากทุกข์ จบ</p>
  </div>
</body>
</html>
