
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>ฉัททันตชาดก ว่าด้วยพญาช้างฉัททันต์</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
    <div class="audio-wrapper">
      <a href="#" class="download-link">↓ ดาวน์โหลดเสียงนี้ [?]</a>
      <audio controls>
        <source src="sound.mp3" type="audio/mpeg">
        เบราว์เซอร์ของคุณไม่รองรับการเล่นไฟล์เสียง
      </audio>
    </div>
    <h1>ฉัททันตชาดก ว่าด้วยพญาช้างฉัททันต์</h1><p>พระศาสดาเมื่อเสด็จประทับอยู่ ณ พระเชตวันมหาวิหาร ได้ทรงปรารภภิกษุณีสาวรูปหนึ่ง ตรัสพระธรรมเทศนานี้ โดยมีเรื่องเล่าว่า นางภิกษุณีผู้นั้นเป็นธิดาตระกูลหนึ่งในพระนครสาวัตถี เมื่อเห็นโทษในฆราวาสจึงออกบวชในพระศาสนา</p><p>วันหนึ่ง ขณะไปฟังธรรมพร้อมกับนางภิกษุณีรูปอื่นๆ นางได้เห็นพระรูปโฉมของพระทศพลที่เปี่ยมด้วยบุญญานุภาพ ประทับบนธรรมาสน์และกำลังแสดงพระธรรมเทศนา นางคิดขึ้นว่า "เมื่อเราท่องเที่ยวอยู่ในภพ ได้เคยเป็นบาทบริจาริกาของมหาบุรุษนี้หรือไม่หนอ?" ทันใดนั้น นางก็ระลึกชาติหนหลังได้ว่า ตนเคยเป็นบาทบริจาริกาของพระมหาบุรุษนี้เมื่อครั้งที่พระองค์ยังเป็นพญาช้างฉัททันต์</p><p>เมื่อระลึกได้ดังนั้น นางก็บังเกิดปีติยินดีอย่างยิ่งจนหัวเราะออกมาดังๆ แต่เมื่อหวนคิดต่อว่า "บาทบริจาริกาที่มีอัธยาศัยมุ่งประโยชน์ต่อสามีนั้นมีน้อย แต่ที่ไม่มุ่งประโยชน์กลับมีมาก เราได้เคยมีอัธยาศัยมุ่งประโยชน์ต่อบุรุษนี้หรือไม่หนอ?" นางจึงได้พิจารณาย้อนไป และเห็นความจริงว่า "แท้จริง เราได้สร้างความผิดไว้ในใจมิใช่น้อย โดยใช้นายพรานโสณุดรให้ยิงพญาช้างฉัททันต์ด้วยลูกศรอาบยาพิษจนถึงแก่ความตาย" ทันทีที่ระลึกได้ดังนั้น ความเศร้าโศกก็บังเกิดขึ้นแก่นาง ดวงใจร้อนรุ่ม ไม่อาจกลั้นความเศร้าโศกไว้ได้ จึงร้องไห้สะอึกสะอื้นเสียงดัง</p><p>พระบรมศาสดาเมื่อทอดพระเนตรเห็นดังนั้น ก็ทรงแย้มพระโอษฐ์ ครั้นภิกษุสงฆ์ทูลถามถึงเหตุแห่งการแย้มพระโอษฐ์ พระองค์จึงตรัสว่า "ภิกษุทั้งหลาย นางภิกษุณีสาวกผู้นี้ระลึกถึงความผิดที่เคยทำต่อเราในชาติก่อนจึงร้องไห้" แล้วจึงทรงนำอดีตนิทานมาตรัสเล่าดังต่อไปนี้</p><p>ในอดีตกาล มีช้างประมาณ ๘,๐๐๐ เชือก มีฤทธิ์เหาะไปในอากาศได้ อาศัยสระฉัททันต์ในป่าหิมพานต์ ครั้งนั้น พระโพธิสัตว์ได้บังเกิดเป็นลูกของช้างจ่าโขลง มีสีกายเผือกผ่อง ปากและเท้าสีแดง เมื่อเจริญวัยขึ้น สูง ๘๘ ศอก ยาว ๑๒๐ ศอก มีงวงคล้ายพวงเงินยาว ๕๘ ศอก งาทั้งสองยาว ๓๐ ศอก วัดโดยรอบ ๑๕ ศอก เปล่งรัศมี ๖ ประการ พระโพธิสัตว์นั้นเป็นหัวหน้าช้างของช้าง ๘,๐๐๐ เชือก บูชาพระปัจเจกพุทธเจ้า ๕๐๐ องค์ มีอัครมเหสีสององค์คือ จุลลสุภัททา และมหาสุภัททา อาศัยอยู่ในกาญจนคูหา</p><p>สระฉัททันต์นั้นกว้าง ๕๒ โยชน์ ลึก ๑๒ โยชน์ น้ำใสบริสุทธิ์ ปราศจากสิ่งปฏิกูล มีกอจงกลนี กออุบลเขียว อุบลแดง อุบลขาว ปทุมแดง ปทุมขาว และโกมุท ผลิบานล้อมรอบเป็นชั้นๆ แต่ละชั้นกว้างหนึ่งโยชน์ ถัดออกมาเป็นป่าข้าวสาลีแดง ป่าตะไคร่น้ำ ป่าแตงโม ฟักเหลือง น้ำเต้า ฟักแฟง ป่าอ้อย ป่ากล้วย ป่าไม้รัง ป่าขนุนหนัง ป่าขนุนสำมะลอ ป่ามะขวิด และป่าไม้ไผ่อื่นๆ เรียงรายกันไป ป่าเหล่านี้แต่ละชนิดก็กว้างหนึ่งโยชน์ ซึ่งเป็นความอุดมสมบูรณ์ของสระฉัททันต์</p><p>รอบป่าไม้ไผ่มีภูเขา ๗ ชั้นล้อมรอบ โดยสุวรรณปัสสบรรพตซึ่งสูง ๗ โยชน์อยู่ชั้นในสุด มีสีเหมือนทอง เมื่อแสงสะท้อนลงสระฉัททันต์ ทำให้สระเรืองรองคล้ายแสงอาทิตย์อ่อนๆ ยามอุทัย ด้านทิศอีสานของสระ มีต้นไทรใหญ่ลำต้นวัดโดยรอบ ๕ โยชน์ สูง ๗ โยชน์ กิ่งยาว ๖ โยชน์ มีรากอากาศ ๘,๐๐๐ ราก มองดูสง่างามดุจภูเขามณี ในฤดูฝนพญาช้างและบริวารจะพำนักในกาญจนคูหา ส่วนฤดูร้อนจะมายืนรับลมและน้ำใต้ต้นไทร</p><p>วันหนึ่ง ช้างบริวารได้แจ้งว่าดอกรังบานแล้ว พญาช้างจึงพาทุกตัวไปยังป่ารัง ใช้กระพองชนต้นรังที่มีดอกบานสะพรั่ง นางจุลลสุภัททายืนอยู่ด้านเหนือลม จึงถูกใบไม้เก่า กิ่งแห้ง และมดแดงมดดำร่วงใส่ ส่วนนางมหาสุภัททายืนอยู่ด้านใต้ลม ได้รับเพียงเกสรดอกไม้และใบสดๆ นางจุลลสุภัททาจึงผูกใจเจ็บคิดว่าพญาช้างลำเอียง</p><p>อีกวันหนึ่ง ขณะพญาช้างและบริวารอาบน้ำในสระ ช้างหนุ่มสองเชือกนำหญ้าไทรมาขัดสีกายให้พญาช้าง เมื่อพญาช้างอาบน้ำเสร็จ ให้นางช้างทั้งสองลงอาบน้ำบ้าง เมื่อขึ้นมาแล้วยืนเคียงข้างพญาช้าง ช้างบริวารอื่นๆ ก็ลงเล่นน้ำ นำดอกไม้นานาชนิดมาประดับพญาช้างก่อน แล้วจึงประดับนางช้างทีหลัง ช้างเชือกหนึ่งนำดอกบัว ๗ กลีบมาถวายพญาช้าง พญาช้างโปรยเกสรลงบนกระพองแล้วยื่นให้มหาสุภัททาผู้เป็นเชษฐภรรยา นางจุลลสุภัททาเห็นดังนั้น ก็ยิ่งน้อยใจผูกเวรซ้ำอีก</p><p>ต่อมา พญาช้างโพธิสัตว์จัดผลมะซางและเผือกมันคลุกน้ำผึ้งถวายพระปัจเจกพุทธเจ้า ๕๐๐ องค์ นางจุลลสุภัททาก็ถวายผลาผลที่ตนได้แก่พระปัจเจกพุทธเจ้า แล้วตั้งจิตอธิษฐานว่า "ข้าแต่ท่านผู้เจริญ ขอให้ดิฉันเมื่อสิ้นชีวิตจากชาตินี้ ได้ไปเกิดในตระกูลมัททราช นามว่าสุภัททาราชกัญญา เมื่อเจริญวัยแล้วขอให้ได้เป็นอัครมเหสีของพระเจ้าพาราณสี เป็นที่รักใคร่โปรดปราน สามารถทูลขอให้พระองค์ใช้นายพรานมายิงพญาช้างเชือกนี้ด้วยลูกศรอาบยาพิษจนตาย และนำงาทั้งคู่ที่มีรัศมี ๖ ประการมาให้ได้" นับแต่วันนั้น นางช้างจุลลสุภัททาก็ไม่กินหญ้าหรือน้ำ ร่างกายซูบผอม ไม่นานก็สิ้นชีวิต ไปบังเกิดในครรภ์ของอัครมเหสีพระราชาแห่งแคว้นมัททรัฐ</p><p>เมื่อประสูติออกมา พ่อแม่ได้นำไปถวายพระเจ้าพาราณสี นางสุภัททาราชกัญญาเป็นที่รักใคร่โปรดปรานของพระเจ้าพาราณสี ได้เป็นประมุขแห่งนางสนม ๑๖,๐๐๐ นาง และได้ญาณระลึกชาติได้ พระนางสุภัททาทรงดำริว่า "ความปรารถนาของเราสำเร็จแล้ว ถึงคราวที่จะให้คนไปเอางาทั้งคู่ของพญาช้างนั้นมา"</p><p>พระนางแสร้งใช้น้ำมันทาสรีระ นุ่งห่มผ้าเศร้าหมอง แสดงอาการเป็นไข้ เสด็จบรรทมเหนือพระแท่นน้อย พระเจ้าพาราณสีทรงทราบว่าพระนางประชวร จึงเสด็จมาประทับนั่งบนพระแท่น ลูบคลำปฤษฎางค์แล้วตรัสถามว่า "ดูก่อนพระน้องนาง ผู้มีพระสรีระงดงามดุจทอง เหตุใดพระน้องจึงเศร้าโศกซูบผอมลง ดุจดอกไม้ที่ถูกขยี้ ฉะนั้น"</p><p>พระนางสุภัททาทรงตอบด้วยคาถาว่า</p><blockquote class="thai"><p>ข้าแต่มหาราชเจ้า หม่อมฉันฝันเห็นเป็นนิมิต ในที่สุดแห่งการฝันจึงแพ้พระครรภ์ สิ่งที่แพ้พระครรภ์เพราะฝันเห็นนั้นเป็นสิ่งที่หาได้โดยยาก แต่เมื่อหม่อมฉันไม่ได้สิ่งนั้น คงไม่มีชีวิตอยู่ได้</p></blockquote><p>พระราชาตรัสว่า "กามสมบัติทั้งปวงในโลกและในสวนนันทนวันเป็นของเราทั้งสิ้น เราย่อมหาให้เธอได้ทุกสิ่ง" พระเทวีจึงทูลว่า "ข้าแต่พระทูลกระหม่อม ความแพ้ท้องของหม่อมฉันยากจะแก้ไขได้ หม่อมฉันจะไม่ทูลให้ทราบก่อนในบัดนี้ ขอพระองค์โปรดให้พรานป่าทั้งหลายในแว่นแคว้นของพระองค์มาประชุมกันทั้งหมดเถิดเพคะ หม่อมฉันจักทูลให้ทรงทราบในท่ามกลางพรานป่าเหล่านั้น"</p><p>พระเจ้าพาราณสีทรงรับคำสั่ง แล้วสั่งให้เสนาบดีรวบรวมนายพรานป่าทั้งปวงในอาณาเขตสามร้อยโยชน์ ซึ่งมีจำนวนหกหมื่นคน เมื่อพรานป่ามาพร้อมกัน พระราชาทรงยืนที่พระบัญชรชี้พระหัตถ์ตรัสบอกพระเทวีว่า "ดูก่อนเทวี นายพรานป่าเหล่านี้ล้วนแต่มีฝีมือ แกล้วกล้า ชำนาญป่า รู้จักชนิดของเนื้อ และยอมสละชีวิตเพื่อประโยชน์ของเราได้"</p><p>พระเทวีรับสั่งให้นายพรานเข้ามา แล้วตรัสว่า "ท่านทั้งหลาย ผู้เป็นเชื้อสายของนายพรานที่มาประชุมกัน ณ ที่นี้ จงฟังเรา เราฝันเห็นช้างเผือกงามีรัศมี ๖ ประการ ฉันต้องการงาช้างคู่นั้น ถ้าไม่ได้ก็เห็นจะไม่มีชีวิตอยู่ได้" พวกบุตรพรานป่ากราบทูลว่า "บิดาหรือปู่ทวดของข้าพระองค์ทั้งหลายก็ยังไม่เคยเห็น และไม่เคยได้ยินว่ามีพญาช้างงามีรัศมี ๖ ประการ ขอพระนางโปรดตรัสบอกลักษณะพญาช้างนั้นแก่ข้าพระองค์ทั้งหลายเถิด พระเจ้าข้า"</p><p>เมื่อพรานทูลถามถึงทิศที่อยู่ของพญาช้าง พระนางสุภัททาทรงพิจารณาเห็นนายพรานโสณุดรซึ่งมีรูปร่างใหญ่โต เท้าใหญ่ แข้งเป็นปม เคราแดง ตาเหลือง มีกำลังมากถึงห้าช้างสาร และเคยเป็นคู่เวรของพระโพธิสัตว์ ทรงดำริว่า "ผู้นี้แหละจะทำตามคำของเราได้" จึงทรงพานายพรานโสณุดรขึ้นสู่ปราสาทชั้นที่เจ็ด เปิดพระบัญชรด้านทิศเหนือแล้วชี้ตรงไปยังป่าหิมพานต์ ตรัสอธิบายเส้นทางและลักษณะของพญาช้าง</p><blockquote="thai"><p>ดูก่อนนายพรานผู้เจริญ เจ้าจงเดินทางไปทางทิศเหนือ ข้ามภูเขาสูงใหญ่เจ็ดลูก เมื่อเจ้าข้ามพ้นภูเขาหกลูกแรกแล้ว จะถึงสุวรรณปัสสบรรพตที่สูงใหญ่กว่าภูเขาทั้งหมด มีพรรณไม้ผลิดอกบานสะพรั่ง มีฝูงกินนรเที่ยวสัญจรไปมาไม่ขาดหาย</p><p>เจ้าจงขึ้นไปบนภูเขาที่อยู่ของหมู่กินนร แล้วมองลงไปตามเชิงเขา จะเห็นต้นไทรใหญ่สีเขียวดุจเมฆ มีรากอากาศแปดพันรากห้อยย้อยอยู่ที่เชิงเขานั้น</p><p>ในฤดูร้อน พญาช้างเผือกที่มีงาเปล่งรัศมี ๖ ประการนั้น จะยืนรับน้ำและลมอยู่ใต้ต้นไทร มีช้างบริวารประมาณ ๘,๐๐๐ เชือกที่มีงางอนดุจงอนไถ วิ่งเร็วปานลมพัด คอยแวดล้อมรักษาพญาช้างอยู่อย่างแน่นหนา ยากที่ใครจะเข้าใกล้เพื่อจับพญาช้างได้</p><p>ช้างเหล่านั้นย่อมบันลือเสียงน่าหวาดกลัว โกรธแม้กระทั่งลมที่พัดถูกตัว หากเห็นมนุษย์ ณ ที่นั้นเป็นต้องขยี้เสียให้เป็นผุยผง แม้แต่ละอองธุลีก็ไม่ให้ถูกกายพญาช้างได้เลย</p></blockquote><p>นายพรานโสณุดรฟังแล้วก็หวาดกลัวต่อมรณภัย กราบทูลว่า "ข้าแต่พระราชเทวี เครื่องอาภรณ์เงิน แก้วมุกดา แก้วมณี และแก้วไพฑูรย์มีอยู่ในราชสำนักมากมาย เหตุใดพระแม่เจ้าจึงปรารถนางาช้างมาทำเป็นเครื่องประดับเล่า พระแม่เจ้าทรงประสงค์จะให้ฆ่าพญาช้าง หรือจะให้พญาช้างฆ่าพวกข้าพระองค์กันแน่"</p><p>พระนางเทวีจึงตรัสตอบด้วยคาถาว่า</p><blockquote class="thai"><p>ดูก่อนนายพราน เรามีความริษยาและความน้อยใจ เราระลึกถึงเวรที่พญาช้างนั้นทำกับฉันไว้ในปางก่อนก็ตรอมใจ ขอท่านจงทำตามความประสงค์ของเรา เราจักให้บ้านส่วยแก่ท่าน ๕ ตำบล ซึ่งมีรายได้ปีละหนึ่งแสน เป็นรางวัลแก่เจ้า</p></blockquote><p>พระนางยังตรัสปลอบโยนนายพรานว่า "สหายพรานเอ๋ย ในชาติก่อนเราถวายทานแก่พระปัจเจกพุทธเจ้าแล้วอธิษฐานว่า ขอให้เราสามารถให้ฆ่าพญาช้างเชือกนี้เพื่อเอางามาได้ ไม่ใช่ว่าฉันจะฝันเห็นเท่านั้น แต่ความปรารถนาที่ฉันตั้งไว้ต้องสำเร็จ เจ้าไปเถิด อย่ากลัวเลย"</p><p>นายพรานโสณุดรกราบทูลรับคำ "ดีละพระแม่เจ้า ข้าพระพุทธเจ้าจะฆ่าช้างนั้นและนำงามาถวาย" และทูลขอให้พระนางชี้แจงที่อยู่และพฤติกรรมของพญาช้างให้ชัดเจนยิ่งขึ้น</p><blockquote class="thai"><p>พญาช้างนั้นอยู่ที่ตรงไหน เข้าไปยืนอยู่ที่ไหน ทางไหนเป็นทางที่พญาช้างไปอาบน้ำ อนึ่ง พญาช้างนั้นอาบน้ำอย่างไร ทำไฉน ข้าพระพุทธเจ้าจึงจะรู้วัตรปฏิบัติอันเป็นปกติของพญาช้างได้</p></blockquote><p>พระนางเทวีจึงตรัสบอกสถานที่ที่เห็นจากการระลึกชาติว่า</p><blockquote class="thai"><p>ในที่ที่พญาช้างอยู่นั้น มีสระชื่อสระฉัททันต์อยู่ใกล้ๆ น่ารื่นรมย์ มีท่าราบเรียบ น้ำมากมาย สะพรั่งด้วยพรรณไม้ดอกนานาชนิดผลิบานอยู่โดยรอบ มีหมู่ภมรคลึงเคล้า พญาช้างลงอาบน้ำในสระนี้แหละ</p><p>พญาช้างชำระศีรษะแล้ว ทัดทรงมาลัยดอกบัว มีร่างเผือกผ่องขาวราวกับดอกบุณฑริก บันเทิงใจ ให้มเหสีชื่อว่า สัพพภัททา เดินนำหน้า แวดล้อมด้วยช้าง ๘,๐๐๐ เชือกเป็นบริวาร เดินทางกลับสู่ที่อยู่ของตน</p></blockquote><p>นายพรานโสณุดรฟังแล้วก็รับคำ "ดีละพระแม่เจ้า ข้าพระพุทธเจ้าจักฆ่าช้างนั้นนำงามาถวาย" พระเทวีทรงยินดี ประทานทรัพย์ ๑,๐๐๐ แก่เขา และสั่งให้กลับบ้านรอ ๗ วัน แล้วจึงให้ช่างเหล็กทำมีดพับ ขวาน จอบ สิ่ว ค้อน มีดตัดพุ่มไผ่ เคียวเกี่ยวหญ้า มีดดาบ ท่อนโลหะแหลม เลื่อย และหลักเหล็กสามง่าม และให้ช่างหนังทำกระสอบหนัง สายรัด ถุงมือ รองเท้า และร่มหนัง อุปกรณ์และเสบียงทั้งหมดหนักประมาณหนึ่งกุมภะ</p><p>เมื่อครบกำหนด ๗ วัน นายพรานโสณุดรก็มาเฝ้า พระเทวีสั่งให้เขาลองยกกระสอบอุปกรณ์นั้น เขายกขึ้นสะพายบ่าได้อย่างง่ายดายเหมือนถุงพลู เนื่องจากเขามีกำลังเทียบเท่าช้างห้าเชือก พระนางสุภัททาจึงมอบทรัพย์แก่บุตรของนายพราน แล้วกราบทูลพระราชา ส่งนายพรานโสณุดรออกเดินทาง</p><p>นายพรานโสณุดรเดินทางผ่านคาม นิคม และชนบทมากมาย ผ่านพ้นเขตแดนของมนุษย์ เข้าสู่ป่าลำพัง ใช้เวลา ๗ ปี ๗ เดือน ๗ วัน ผ่านป่าชัฏ ๑๘ แห่ง ทั้งป่าหญ้าแพรก ป่าเลา ป่าไม้มีแก่น ป่าไม้มีเปลือก ป่าพุ่มหนาม ป่าหวาย ป่าไม้อ้อ ป่าทึบ ป่าไม้ไผ่ ป่ามีเปลือกตม และป่ามีน้ำล้วนๆ เขานำอุปกรณ์ที่เตรียมมา ใช้เคียวเกี่ยวหญ้า ใช้มีดฟันป่า ใช้ขวานตัดต้นไม้ ใช้สิ่วเจาะทางเดิน ใช้พะองพาดไผ่ เดินบนยอดไม้ไผ่ ใช้ท่อนไม้พาดข้ามบึงโคลน ใช้เชือกปีนเขา และใช้อุบายต่างๆ จนสามารถข้ามภูเขา ๖ ลูกได้</p><p>เมื่อขึ้นสู่ยอดสุวรรณปัสสบรรพตซึ่งเป็นที่อยู่ของกินนร เขามองลงไปเห็นต้นไทรใหญ่สีเขียวดุจเมฆ มีรากอากาศห้อยย้อย และเห็นพญาช้างเผือกงามีรัศมี ๖ ประการ อาบน้ำแล้วขึ้นมายืนอยู่ที่ลานกว้างใกล้สระโบกขรณี ซึ่งมีช้าง ๘,๐๐๐ เชือกคอยคุ้มกัน นายพรานผู้ถูกพระนางสุภัททาส่งมา จึงจัดแจงเตรียมขุดหลุมพลาง</p><p>นายพรานขุดหลุมสี่เหลี่ยมจตุรัสตรงที่พญาช้างยืนอยู่หลังอาบน้ำ ใช้ไม้ทำเป็นฝาปิด เจาะช่องพอให้หัวลอดได้ โรยฝุ่นและใบไม้แห้งปิดบัง แล้วซ่อนตัวอยู่ในหลุมนั้น สวมผ้ากาสาวพัสตร์ ถือธนูอาบยาพิษเตรียมไว้</p><p>ในวันที่สอง พญาช้างอาบน้ำเสร็จแล้วขึ้นมายืนตรงจุดเดิม น้ำจากสรีระของพญาช้างไหลหยดลงกระทบนายพรานในหลุม นายพรานจึงรู้ว่าพญาช้างมาถึงแล้ว จึงยิงลูกศรอาบยาพิษใส่พญาช้าง ลูกศรทะลุผ่านท้อง ทำลายอวัยวะภายใน ตัดไส้ และทะลุออกทางด้านหลังของพญาช้าง ทำให้เกิดแผลเหวอะหวะ เลือดไหลนอง พญาช้างเจ็บปวดอย่างแสนสาหัส บันลือโกญจนาทเสียงดังสนั่นไปทั่วทั้งบรรพตถึงสามครั้ง</p><p>ช้างบริวาร ๘,๐๐๐ เชือก เมื่อได้ยินเสียงนั้น ต่างตกใจกลัวต่อมรณภัย บันลือเสียงพิลึกกึกก้องน่าเกรงขาม วิ่งค้นหาศัตรูจนหญ้าและไม้แหลกละเอียด เมื่อช้างบริวารทั้งหมดวิ่งหนีไปในทิศต่างๆ แล้ว นางมหาสุภัททาผู้เป็นอัครมเหสีก็เข้ามาเคียงข้างปลอบใจ พญาช้างอดกลั้นความเจ็บปวดไว้ แล้วพิจารณาทิศทางของลูกศร พบว่าลูกศรเข้าทางท้องทะลุไปในอากาศ จึงรู้ว่ามีคนซ่อนอยู่ใต้ดินยิงมา</p><p>พญาช้างคิดจะตรวจสอบว่าใครเป็นผู้ทำ แต่เพื่อความปลอดภัยของนางมหาสุภัททา จึงกล่าวว่า "น้องรัก ช้าง ๘,๐๐๐ ตัวกำลังค้นหาศัตรูของพี่วิ่งไปในทิศต่างๆ แล้วเจ้ารออะไรอยู่เล่า" นางมหาสุภัททาตอบว่า "ท่านเจ้าขา ดิฉันยืนคอยพยาบาลและปลอบใจท่านอยู่ ขอท่านอดโทษให้ดิฉันด้วยเถิด" แล้วจึงกระทำประทักษิณ ๓ รอบ แสดงความเคารพ แล้วเหาะขึ้นไปในอากาศ</p><p>พญาช้างจึงใช้เท้ากระชุ่นพื้นดินจนกระดานฝาปิดหลุมกระดกขึ้น เมื่อมองลงไปเห็นนายพรานโสณุดรในหลุม ก็เกิดโทสะคิดจะฆ่า แต่เมื่อใช้งวงอันงามดุจพวงเงินลูบคลำลงไป ก็พบผ้ากาสาวพัสตร์อันเป็นธงชัยของพระอรหันต์ สัญญาแห่งความสำนึกผิดชอบจึงเกิดขึ้นแก่พญาช้างผู้กำลังเจ็บปวดอย่างหนักว่า "ธงชัยแห่งพระอรหันต์นั้น ไม่ควรที่บัณฑิตจะทำลาย แต่ควรสักการะเคารพโดยแท้"</p><p>พระมหาสัตว์จึงระงับความโกรธที่จะฆ่านายพราน แล้วกล่าวว่า</p><blockquote class="thai"><p>สหายพรานเอ๋ย ผู้ใดยังไม่หมดกิเลส ปราศจากทมะและสัจจะ ผู้นั้นไม่ควรจะนุ่งห่มผ้ากาสาวะ ส่วนผู้ใด คลายกิเลสได้แล้ว ตั้งมั่นอยู่ในศีล ประกอบด้วยทมะและสัจจะ ผู้นั้นแลควรนุ่งห่มผ้ากาสาวะ</p></blockquote><p>พระมหาสัตว์ตรัสถามนายพรานว่า "สหายเอ๋ย ท่านยิงเราเพื่อประโยชน์ของตนเอง หรือมีผู้อื่นใช้มา" นายพรานโสณุดรจึงบอกความจริงแก่พญาช้างว่า</p><blockquote class="thai"><p>ดูก่อนพญาช้างที่เจริญ นางสุภัททา พระมเหสีของพระเจ้ากาสิกราช ผู้ซึ่งประชาชนสักการะบูชาในราชสำนัก พระนางได้ทรงพระสุบินนิมิตเห็นท่าน และได้โปรดให้ทำสักการะแก่ข้าพเจ้าแล้ว ตรัสบอกข้าพเจ้าว่า ในป่าหิมพานต์มีพญาช้างรูปร่างเช่นนี้ อยู่ในสถานที่นั้น งาทั้งสองของพญาช้างนั้นมีรัศมี ๖ ประการรุ่งเรือง เราต้องการงาเหล่านั้น เพื่อทำเป็นเครื่องประดับ ขอเจ้าจงไปนำงาช้างนั้นมาให้เรา</p></blockquote><p>พระมหาสัตว์ทรงทราบทันทีว่านี่คือการกระทำของนางจุลลสุภัททาผู้เป็นอดีตมเหสี จึงอดกลั้นเวทนาไว้แล้วกล่าวว่า "พระนางสุภัททานั้น ไม่ได้ต้องการงาทั้งสองของเราหรอก แต่เพราะประสงค์จะให้ท่านฆ่าเรา จึงส่งท่านมา" แล้วกล่าวต่อไปว่า</p><blockquote class="thai"><p>แท้จริง พระนางสุภัททาทรงทราบดีว่า งางามๆ แห่งบิดา และปู่ทวดของเรา ได้เก็บซ่อนไว้ในที่เร้นลับ มีอยู่เป็นอันมาก แต่พระนางเป็นคนพาล โกรธเคือง ผูกเวร ต้องการจะฆ่าเรา</p><p>ดูก่อนนายพราน ท่านจงลุกขึ้นเถิด จงหยิบเลื่อยมาตัดงาคู่นี้เถิด ประเดี๋ยวเราจะตายเสียก่อน ท่านจงกราบทูลพระนางสุภัททาผู้ยังผูกโกรธว่า พญาช้างตายแล้ว เชิญพระนางรับงาคู่นี้ไว้เถิด</p></blockquote><p>นายพรานโสณุดรลุกขึ้นถือเลื่อยเข้ามาใกล้ แต่เนื่องจากพญาช้างสูงถึง ๘๐ ศอก เขาจึงเลื่อยงาไม่ถึง พระมหาสัตว์จึงย่อกายลงนอนก้มศีรษะให้ นายพรานเหยียบงวงอันงามดุจพวงเงินของพญาช้าง ขึ้นไปยืนบนกระพอง แล้วสอดเลื่อยเข้าไปภายในปาก พยายามเลื่อยอย่างยากลำบาก ท่ามกลางความเจ็บปวดแสนสาหัสของพญาช้าง เลือดเต็มปาก เมื่อเลื่อยไม่ขาด พระมหาสัตว์จึงบ้วนเลือดออกแล้วถามว่า "สหายเอ๋ย ท่านไม่สามารถเลื่อยงาให้ขาดได้หรือ?" นายพรานตอบว่า "ใช่แล้วนาย" พระมหาสัตว์จึงกล่าวว่า "ถ้าเช่นนั้น ท่านจงยกงวงของเราขึ้น ให้จับเลื่อยข้างบนไว้ เราเองไม่มีกำลังจะยกงวงของเราได้" นายพรานทำตาม พญาช้างใช้งวงยึดมือเลื่อยไว้ แล้วชักขึ้นชักลง งาทั้งสองจึงขาดลงเหมือนตัดตอไม้</p><p>พญาช้างให้นายพรานถืองาเหล่านั้นไว้ แล้วกล่าวว่า "สหายพราน เราให้งาเหล่านี้แก่ท่าน มิใช่เพราะเราไม่รักงา แต่เพราะงาคือพระสัพพัญญุตญาณนั้น เรารักยิ่งกว่างาคู่นี้เป็นร้อยเท่าพันเท่า ขอผลบุญนี้จงเป็นปัจจัยแห่งการได้บรรลุพระสัพพัญญุตญาณเถิด" แล้วมอบงาให้ไป แล้วถามต่อไปว่า "สหายกว่าท่านจะมาถึงที่นี่ นานเท่าไร?" นายพรานตอบว่า "เจ็ดปี เจ็ดเดือน เจ็ดวัน" พญาช้างจึงกล่าวว่า "เชิญไปเถิด ด้วยอานุภาพแห่งงาคู่นี้ ท่านจักถึงพระนครพาราณสีภายในเจ็ดวันเท่านั้น" แล้วทำการป้องกันภัยแก่นายพรานผู้นั้นด้วยสัตยาธิษฐานว่า</p><blockquote class="thai"><p>เราเป็นผู้ถูกลูกศรเสียบแทงแล้ว แม้จะถูกเวทนาครอบงำ ก็ไม่คิดประทุษร้ายในบุคคลผู้นุ่งห่มผ้ากาสาวพัสตร์ ถ้าข้อนี้เป็นความจริง อันเราผู้เป็นพญาช้างตั้งไว้ ขอพาลมฤคในไพรสณฑ์ อย่าได้มากล้ำกรายนายพรานนี้เลย</p></blockquote><p>เมื่อพญาช้างส่งนายพรานไปแล้ว ก็สิ้นชีวิตลงก่อนที่ช้างบริวารและนางมหาสุภัททาจะกลับมาถึง นางมหาสุภัททาและช้างบริวาร ๘,๐๐๐ เชือก ต่างร่ำไห้คร่ำครวญ ณ ที่นั้น ก่อนจะไปยังสำนักของพระปัจเจกพุทธเจ้า บอกว่า "ข้าแต่ท่านผู้เจริญ ปัจจัยทายกของพระคุณเจ้าทั้งหลาย ถูกยิงด้วยลูกศรอาบยาพิษ สิ้นชีวิตลงแล้ว ขอเชิญพระคุณเจ้าทั้งหลายไปดูซากของปัจจัยทายกนั้นในป่าช้าเถิด" พระปัจเจกพุทธเจ้า ๕๐๐ รูปจึงเหาะมา ณ ที่นั้น ช้างหนุ่มสองเชือกช่วยกันใช้งาเสยยกสรีระของพญาช้างถวายพระปัจเจกพุทธเจ้า แล้วนำไปทำฌาปนกิจ พระปัจเจกพุทธเจ้าทั้งหลายสาธยายธรรมตลอดคืนยังรุ่ง เมื่อพิธีเสร็จสิ้น ช้างทั้งหมดพร้อมด้วยนางมหาสุภัททาก็กลับสู่ที่อยู่</p><p>ส่วนนายพรานโสณุดรนำงาทั้งคู่เดินทางกลับถึงนครพาราณสีภายใน ๗ วัน แจ้งข่าวแก่พระราชเทวีว่า "ข้าพระพุทธเจ้าได้นำงาอันเปล่งรัศมี ๖ ประการของพญาช้างฉัททันต์มาถวายแล้ว ขอพระองค์โปรดให้ประดับตกแต่งพระนคร" พระเทวีทรงทราบแล้วจึงสั่งให้ประดับนครอย่างยิ่งใหญ่เสมือนเทพนคร แล้วเสด็จขึ้นปราสาท น้อมรับงาทั้งคู่มา</p><p>เมื่อทรงรับงาอันวิจิตรของพระโพธิสัตว์ ซึ่งเคยเป็นสามีของพระองค์ในชาติปางก่อนมาวางไว้ที่หน้าอก และทอดพระเนตรดูงาเหล่านั้น พลางระลึกว่า "นายพรานโสณุดรผู้นี้ฆ่าพญาช้างที่งดงามยิ่งนักเช่นนี้ แล้วตัดงาทั้งคู่มา" ความเศร้าโศกเสียใจก็บังเกิดขึ้นอย่างไม่อาจอดกลั้นได้ ดวงหทัยของพระนางก็แตกสลาย สิ้นชีวิตลงในวันนั้นเอง</p><p>ในกาลนั้น พระธรรมสังคาหกเถระทั้งหลายได้สรรเสริญพระคุณของพระทศพลด้วยคาถาว่า</p><blockquote class="thai"><p>พระบรมศาสดาได้บรรลุสัมโพธิญาณแล้ว มีพระอานุภาพมาก ได้ทรงทำการแย้มให้ปรากฏในท่ามกลางบริษัท ภิกษุทั้งหลายผู้มีจิตหลุดพ้นดีแล้ว พากันกราบทูลถามว่า พระพุทธเจ้าทั้งหลาย หาได้ทรงทำการแย้มให้ปรากฏโดยไร้เหตุผลไม่</p></blockquote><p>พระผู้มีพระภาคเจ้าตรัสว่า "เธอทั้งหลายจงดูกุมารีสาวคนนั้น (ภิกษุณีสาวรูปนั้น) ผู้ซึ่งนุ่งห่มผ้ากาสาวพัสตร์ ประพฤติอนาคาริยวัตร นางกุมารีคนนั้นแล คือนางสุภัททาในกาลนั้น ส่วนเราตถาคตคือพญาช้างในกาลนั้น นายพรานผู้ถือเอางาทั้งคู่ของพญาช้างอันอุดม หางาอื่นเปรียบมิได้ในปฐพี กลับมายังพระนครกาสีในกาลนั้น คือพระเทวทัต"</p><p>พระพุทธเจ้าผู้ปราศจากความกระวนกระวาย ความเศร้าโศก และกิเลสดุจลูกศร ได้ตรัสรู้ยิ่งด้วยพระองค์เองแล้ว ได้ตรัสฉัททันตชาดกนี้ อันเป็นเรื่องเก่าแก่ไม่รู้จักสิ้นสูญ ซึ่งพระองค์ได้ท่องเที่ยวไปตลอดกาลนาน เป็นบุรพจรรยาทั้งสูงทั้งต่ำ ว่า "ดูก่อนภิกษุทั้งหลาย ครั้งนั้นเรายังเป็นพญาช้างฉัททันต์ อยู่ที่สระฉัททันต์นั้น เธอทั้งหลายจงทรงจำชาดกไว้ ด้วยประการฉะนี้แล"</p><p>มีคนจำนวนมากฟังพระธรรมเทศนานี้แล้ว ได้สำเร็จเป็นพระโสดาบันเป็นต้น ส่วนนางภิกษุณีนั้น เจริญวิปัสสนาแล้ว ภายหลังได้บรรลุพระอรหัตผล ฉะนี้แล</p><p class="moral">การจองเวรผูกพยาบาท แม้ข้ามภพข้ามชาติก็ยังส่งผลร้าย ผู้มีจิตประกอบด้วยเมตตา ย่อมระงับความโกรธได้ แม้ในยามทุกข์หนัก และการบำเพ็ญทานบารมีด้วยความมุ่งมั่นในพระสัพพัญญุตญาณย่อมนำมาซึ่งผลอันยิ่งใหญ่ จบ</p>
  </div>
</body>
</html>
