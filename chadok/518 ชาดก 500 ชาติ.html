
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>ปัณฑรกชาดก ว่าด้วย ไม่ควรบอกความลับแก่คนอื่น</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
 <div class="container">
     <div class="audio-wrapper">
      <a
        class="download-link"
        href="https://drive.google.com/uc?export=download&id="
        target="_blank"
        rel="noopener"
      >
        ↓ ดาวน์โหลดเสียงนี้
      </a>

      <iframe
        class="drive-audio"
        src="https://drive.google.com/file/d//preview"
        allow="autoplay"
        loading="lazy"
      ></iframe>
    </div>
    <h1>ปัณฑรกชาดก ว่าด้วย ไม่ควรบอกความลับแก่คนอื่น</h1><p>พระศาสดาเมื่อประทับอยู่ ณ พระเชตวันมหาวิหาร ทรงปรารภการที่พระเทวทัตทำมุสาวาทแล้วถูกแผ่นดินสูบ จึงตรัสพระธรรมเทศนานี้ ความย่อว่า เมื่อภิกษุทั้งหลายกล่าวโทษพระเทวทัต พระศาสดาตรัสว่า ไม่ใช่แต่บัดนี้เท่านั้น แม้ในชาติก่อน พระเทวทัตก็กระทำมุสาวาทจนถูกแผ่นดินสูบเช่นกัน ดังนี้ แล้วทรงนำอดีตนิทานมาตรัสเล่าว่า</p><p>ในอดีตกาล พระเจ้าพรหมทัตเสวยราชสมบัติในพระนครพาราณสี มีพ่อค้า ๕๐๐ คน แล่นสำเภาในมหาสมุทร ครั้นถึงวันที่เจ็ด สำเภาได้อับปางลง ผู้คนจมหายเป็นเหยื่อปลาและเต่าสิ้น มีเพียงบุรุษคนหนึ่งถูกคลื่นซัดลอยไปถึงท่าชื่อกทัมพิยะ เมื่อเขาขึ้นจากทะเลได้แล้ว เปลือยกายล่อนจ้อนเที่ยวขอทาน ชาวเมืองเห็นเขาก็พากันสรรเสริญว่าเป็นสมณะผู้มักน้อยสันโดษ แล้วให้สักการะบูชา เขาเห็นว่าเป็นช่องทางทำมาหากิน จึงรับการสักการะนั้น โดยไม่ยอมรับแม้เครื่องนุ่งห่ม ชาวเมืองจึงยิ่งเลื่อมใส ช่วยกันสร้างอาศรมให้พำนักอยู่ ณ ที่นั้น เขาจึงมีชื่อปรากฏว่า กทัมพิยอเจลก และมีลาภสักการะเกิดขึ้นมากมาย</p><p>พญานาคราชนามว่า ปัณฑรกนาคราช และพญาครุฑตนหนึ่ง ต่างก็มาบำรุงชีเปลือยนั้นอยู่เสมอ วันหนึ่ง พญาครุฑมายังสำนักชีเปลือย ไหว้แล้วนั่ง ณ ที่ส่วนข้างหนึ่ง กราบเรียนว่า "ท่านขอรับ ญาติของกระผมพินาศไปมากเมื่อจับพวกนาค เพราะไม่รู้วิธีจับนาค ได้ยินว่าพวกนาคมีวิธีซ่อนเร้นอยู่ ท่านโปรดช่วยถามวิธีนั้นจากพวกนาคให้กระผมด้วยเถิด" ชีเปลือยรับคำ เมื่อพญาครุฑไหว้แล้วลากลับไป</p><p>เมื่อพญานาคมาหา ชีเปลือยจึงถามพญานาคว่า "พญานาคเอ๋ย ครุฑบอกว่าเมื่อจับพวกท่าน พวกท่านพินาศไปมาก ทำไมเมื่อมันจะจับพวกท่านจึงไม่สามารถจับได้?" พญานาคตอบว่า "ท่านขอรับ นี่เป็นความลับของพวกกระผม ถ้ากระผมบอกไป ก็เท่ากับนำความตายมาสู่ญาติของกระผม" ชีเปลือยจึงกล่าวว่า "อาวุโส ท่านคิดว่าคนอย่างเราจะนำไปบอกใครอื่นหรือ เราจะไม่บอกใคร เราถามเพราะอยากรู้ ท่านเชื่อเราเถิด ท่านปลอดภัยแน่นอน จงบอกมาเถิด" พญานาคยังคงไม่ยอมบอก แม้ชีเปลือยจะถามซ้ำเป็นครั้งที่สามในวันรุ่งขึ้น พญานาคก็ยังคงกลัวว่าชีเปลือยจะนำไปบอกผู้อื่น แต่เมื่อชีเปลือยยืนยันว่า "เราจะไม่บอกใคร ท่านปลอดภัยแน่ จงบอกเถิด" พญานาคจึงยอมบอกว่า "ท่านขอรับ ถ้าเช่นนั้น ท่านโปรดอย่าบอกใครเลย" แล้วบอกว่า "พวกกระผมกลืนก้อนหินใหญ่ไว้ในท้อง ทำให้ตัวหนัก แล้วนอนแผ่พังพาน เมื่อครุฑมาจับที่ศีรษะ ครุฑก็จะฉุดพวกกระผมที่หนักอึ้งขึ้นไม่ไหว ก็จมน้ำตายไปเอง ส่วนครุฑที่ฉลาดจะต้องจับที่ปลายหาง แล้วทำให้พวกกระผมสำรอกหินที่กลืนไว้ออกทางปาก ทำให้ตัวเบาจึงจะจับไปได้" พญานาคราชได้บอกความลับของตนแก่ชีเปลือยผู้ทุศีลดังนี้</p><p>เมื่อพญานาคกลับไปแล้ว พญาครุฑกลับมาไหว้ชีเปลือยแล้วถามว่า "ท่านถามความลับของพญานาคแล้วหรือ?" ชีเปลือยตอบว่า "เออ อาวุโส" แล้วบอกความลับนั้นทั้งหมดแก่พญาครุฑ พญาครุฑได้ยินดังนั้นก็คิดว่า พญานาคไม่น่าบอกความลับที่จะนำความพินาศมาสู่เผ่าพันธุ์ของตนเลย บัดนี้ถึงคราวของเราแล้ว จึงใช้ลมกำลังของครุฑจับปัณฑรกนาคราชที่ปลายหาง ทำให้ศีรษะห้อยลง พญานาคราชสำรอกอาหารและก้อนหินออกมา แล้วครุฑก็โผบินขึ้นไปในอากาศ</p><p>ปัณฑรกนาคราชซึ่งถูกห้อยศีรษะอยู่กลางอากาศ ได้คร่ำครวญว่าตนนำทุกข์มาสู่ตนเอง แล้วกล่าวเป็นคาถาว่า</p><blockquote class="thai">ภัยเกิดจากตนเอง ย่อมตามถึงบุคคลผู้ไร้ปัญญา พูดพล่อยๆ ไม่ปิดบังความรู้ ขาดความระมัดระวัง ขาดความพินิจพิจารณา เหมือนครุฑตามถึงเราผู้ปัณฑรกนาคราช ฉะนั้น. นรชนใดยินดีบอกมนต์ลึกลับที่ตนควรจะรักษาแก่คนชั่ว เพราะความหลง ภัยย่อมตามถึงนรชนนั้นผู้มีมนต์อันแพร่งพรายแล้วโดยพลัน เหมือนครุฑตามถึงเราผู้ปัณฑรกนาคราช ฉะนั้น. มิตรเทียมไม่ควรจะให้รู้เหตุสำคัญอันลึกลับ ถึงมิตรแท้แต่เป็นคนโง่ หรือมีปัญญาแต่ประพฤติสิ่งที่ไม่เป็นประโยชน์ ก็ไม่ควรจะให้รู้ความลับเหมือนกัน. เราได้ถึงความคุ้นเคยกับชีเปลือย ด้วยเข้าใจว่าสมณะนี้โลกเขานับถือ มีตนอบรมดีแล้ว ได้บอกเปิดเผยความลับแก่มัน จึงได้ล่วงเลยประโยชน์ร้องไห้อยู่ดุจคนกำพร้า ฉะนั้น. ดูก่อนพญาครุฑที่ประเสริฐ เมื่อก่อนเรามีวาจาปกปิด ไม่บอกความลับแก่มัน แต่ก็ไม่อาจระมัดระวังได้ แท้จริง ภัยได้มาถึงเราจากทางชีเปลือยนั้น เราจึงได้ล่วงเลยประโยชน์ร้องไห้อยู่ดุจคนกำพร้า ฉะนั้น. นรชนใดสำคัญว่า ผู้นี้มีใจดี บอกความลับกะคนสกุลทราม นรชนนั้นเป็นคนโง่เขลา ทรุดโทรมลงโดยไม่ต้องสงสัย เพราะโทสาคติ ภยาคติ หรือเพราะฉันทาคติ. ผู้ใดปากบอนนับเข้าในพวกอสัตบุรุษ ชอบกล่าวถ้อยคำในที่ประชุมชน นักปราชญ์ทั้งหลายเรียกผู้นั้นว่า ผู้มีปากชั่วร้าย คล้ายอสรพิษ ควรระมัดระวังคนเช่นนั้นเสียให้ห่างไกล. เราได้ละทิ้ง ข้าว น้ำ ผ้าแคว้นกาสี และจุรณจันทน์ สตรีที่เจริญใจดอกไม้และเครื่องชโลมทาซึ่งเป็นส่วนกามารมณ์ทั้งปวงไปหมดแล้ว ดูก่อนพญาครุฑ เราขอถึงท่านเป็นสรณะด้วยชีวิต.</blockquote><p>พญาครุฑได้ยินเสียงปริเทวนาการของพญานาคราช จึงติเตียนว่า "ท่านนาคราช ท่านบอกความลับแก่ชีเปลือยแล้ว ไฉนจึงคร่ำครวญเล่า?" แล้วกล่าวเป็นคาถาว่า</p><blockquote class="thai">ดูก่อนปัณฑรกนาคราช บรรดาสัตว์ทั้ง ๓ จำพวกคือ สมณะ ครุฑ และนาค ใครหนอควรจะได้รับคำติเตียนในโลกนี้ ที่จริง ตัวท่านนั่นแหละควรจะได้รับ ท่านถูกครุฑจับเพราะเหตุไร.</blockquote><p>ปัณฑรกนาคราชตอบว่า</p><blockquote="thai">ชีเปลือยนั้น เป็นผู้มีอัตภาพอันเรายกย่องว่าเป็นสมณะ เป็นที่รักของเรา ทั้งเป็นผู้อันเรายกย่องด้วยใจจริง เราจึงบอกเปิดเผยความลับแก่มัน เราเป็นคนขาดประโยชน์แล้ว ต้องร้องไห้อยู่ ดุจคนกำพร้าฉะนั้น.</blockquote><p>พญาครุฑจึงกล่าวว่า "แท้จริง สัตว์ที่จะไม่ตายไม่มีในแผ่นดิน บุคคลไม่ควรติเตียนธรรมชาติเช่นกับปัญญา เพราะคนในโลกนี้ย่อมบรรลุคุณวิเศษได้เพราะสัจธรรม ปัญญา และทมะ เพราะฉะนั้น ท่านไม่ควรติเตียนชีเปลือย จงติเตียนตัวเองผู้เดียวเถิด เพราะชีเปลือยเป็นคนมีปัญญา ฉลาดในอุบาย จึงหลอกถามความลับของท่านได้" แล้วพญาครุฑก็กล่าวคาถาต่อไปอีกว่า</p><blockquote class="thai">มารดาบิดา เป็นยอดเยี่ยมแห่งเผ่าพันธุ์ คนอื่นชื่อว่ามีความอนุเคราะห์แก่บุตรนั้น ไม่มีเลย เมื่อรังเกียจว่ามนต์จะแตก ก็ไม่ควรบอกความลับสำคัญแม้แก่มารดาบิดานั้น. เมื่อบุคคลรังเกียจว่ามนต์จะแตก ก็ไม่ควรแพร่งพรายความลับที่สำคัญ แม้แก่บิดามารดา พี่สาว น้องสาว พี่ชาย น้องชาย หรือแก่สหาย แก่ญาติฝ่ายเดียวกับตน. ถ้าภรรยาสาวพูดไพเราะ ถึงพร้อมด้วยบุตรธิดารูปและยศ ห้อมล้อมด้วยหมู่ญาติ จะพึงกล่าวอ้อนวอนสามี ให้บอกความลับ เมื่อรังเกียจว่ามนต์จะแตกไม่ควรแพร่งพรายความลับสำคัญ แม้แก่ภรรยานั้น. บุคคลไม่ควรเปิดเผยความลับเลย ควรรักษาความลับนั้นไว้ เหมือนรักษาขุมทรัพย์ ความลับอันบุคคลอื่นรู้เข้าทำให้แพร่งพราย ไม่ดีเลย. คนฉลาดไม่ควรขยายความลับแก่สตรี ศัตรู คนมุ่งอามิส และแก่คนผู้หมายล้วงดวงใจ. คนใดให้ผู้ไม่มีความคิดล่วงรู้ความลับ ถึงแม้เขาจะเป็นคนใช้ของตน ก็จำต้องอดกลั้นไว้ เพราะกลัวความคิดจะแตก. คนมีประมาณเท่าใด รู้ความลับที่ปรึกษากันของบุรุษ คนประมาณเท่านั้น ย่อมขู่ให้บุรุษนั้นหวาดกลัวได้ เพราะเหตุนั้น จึงไม่ควรขยายความลับ. ในกลางวันก็ดี กลางคืนก็ดี ควรพูดเปิดเผยความลับในที่สงัด ไม่ควรเปล่งวาจาให้เกินเวลา เพราะคนที่คอยแอบฟัง ก็จะได้ยินข้อความที่ปรึกษากัน เพราะเหตุนั้น ข้อความที่ปรึกษากัน ก็จะถึงความแพร่งพรายทันที. ผู้มีความลับในโลกนี้ ต้องทำตนเสมือนอยู่ภายในนครเหล็ก อันไม่มีประตูเข้าออกเท่านั้น คนที่อยู่ภายในก็ไม่ออกไปข้างนอก คนที่อยู่ข้างนอก ก็ไม่เข้าไปข้างใน ขาดการสัญจรไปมาติดต่อกัน บุรุษทั้งหลายผู้มีความลับ ต้องเป็นฉันนั้น คือให้ความลับของตนจางหายไป ภายในใจของตนผู้เดียว ไม่ต้องบอกแก่คนอื่นฉะนั้น. ดูก่อนปัณฑรกนาคราช ผู้มีลิ้นชั่ว คนจำพวกใดมีความลับ ต้องไม่พูดแพร่งพราย จะต้องมั่นคงอยู่ในประโยชน์ของตน ศัตรูทั้งหลายย่อมไม่ได้โอกาสที่จะเข้าใกล้คนจำพวกนั้น ดุจคนผู้รักชีวิต ไม่เข้าใกล้หมู่อสรพิษฉะนั้น.</blockquote><p>เมื่อพญาครุฑกล่าวธรรมดังนี้แล้ว ปัณฑรกนาคราชจึงกล่าวว่า "อเจลกชีเปลือย ละเรือนออกบวช มีศีรษะโล้นเที่ยวแสวงหาอาหารเพื่อให้เต็มท้อง เราได้ขยายความลับแก่มันซิหนอ เราจึงเป็นผู้เสื่อมจากอรรถและธรรมแล้ว ดูก่อนพญาครุฑ บุคคลผู้ละสิ่งที่ตนยึดถือแล้ว มาประพฤติเป็นนักบวช มีการทำอย่างไร มีศีลอย่างไร ประพฤติพรตอย่างไร จึงจะชื่อว่าเป็นสมณะ สมณะนั้นมีการทำอย่างไร จึงจะเข้าถึงแดนสวรรค์"</p><p>พญาครุฑกล่าวตอบเป็นคาถาว่า</p><blockquote class="thai">แน่ะสหายนาคราช บุคคลผู้ประกอบด้วยหิริโอตตัปปะ อันเป็นสมุฏฐานทั้งภายในภายนอก ด้วยอธิวาสนขันตี กล่าวคือความอดกลั้น และประกอบด้วยการฝึกฝนทรมานอินทรีย์ มีปกติไม่โกรธ ละวาจาส่อเสียด และละตัณหากามารมณ์ได้แล้ว ประพฤติบรรพชาอยู่ ย่อมชื่อว่าเป็นสมณะ สมณะผู้กระทำอย่างนี้แหละ เมื่อกระทำกุศล มีหิริเป็นต้นเหล่านี้ ย่อมเข้าถึงสุคติสถานได้.</blockquote><p>ปัณฑรกนาคราชได้ฟังธรรมกถาของพญาครุฑนี้แล้ว เมื่อจะอ้อนวอนขอชีวิต จึงกล่าวว่า</p><blockquote class="thai">มารดาเห็นบุตรอ่อนที่เกิดแต่ตัว เกิดแล้วในสรีระของตน แล้วให้นอนในอ้อมอกให้ดื่มน้ำนม แผ่เรือนร่างทุกส่วนเพื่อปกป้องบุตรไว้ คือมารดาไม่ไปจากบุตร บุตรก็ไม่ไปจากมารดาฉันใด ข้าแต่ราชาแห่งทิชชาติ แม้ท่านก็จงโปรดเห็นแก่เรา โปรดให้ชีวิตแก่เรา ดุจมารดาเอื้อเอ็นดูบุตร ด้วยดวงหทัยอันอ่อนโยนฉะนั้นเถิด.</blockquote><p>ลำดับนั้น พญาครุฑเมื่อจะให้ชีวิตแก่พญานาค จึงกล่าวว่า "ดูก่อนพญานาคราชผู้มีลิ้นชั่ว เอาเถอะ ท่านจงพ้นจากการถูกฆ่าในวันนี้ ก็บุตรมี ๓ จำพวก คือศิษย์ ๑ บุตรบุญธรรม ๑ บุตรตัว ๑ บุตรอื่นหามีไม่ ท่านยินดีจะเป็นบุตรจำพวกไหนของเรา" พญาครุฑแสดงความว่า "ในบุตร ๓ จำพวกนั้น ท่านจงเกิดเป็นอันเตวาสี บุตรอย่างหนึ่งของเรา" ครั้นกล่าวอย่างนี้แล้ว ก็ลงจากอากาศ วางพญานาคราชลงที่แผ่นดิน พญาครุฑกล่าวว่า "วันนี้ ท่านรอดพ้นล่วงสรรพภัยแล้ว จงเป็นผู้อันเราคุ้มครองแล้ว ทั้งทางบกทางน้ำ หมอผู้ฉลาดเป็นที่พึ่งของคนไข้ได้ฉันใด ห้วงน้ำอันเย็น เป็นที่พึ่งของคนหิวระหายได้ฉันใด สถานที่พักเป็นที่พึ่งของคนเดินทางได้ฉันใด เราก็จะเป็นที่พึ่งของท่าน ฉันนั้น" พญาครุฑปลดปล่อยนาคราชนั้นไปโดยกล่าวว่า "ท่านจงไปเถิด" นาคราชนั้นก็เข้าไปสู่นาคพิภพ ฝ่ายพญาครุฑกลับไปสู่สุบรรณพิภพ แล้วคิดว่า "ปัณฑรกนาคราช เราได้ทำการสบถให้เชื่อ ปล่อยไปแล้ว จะมีดวงใจต่อเราเช่นไรหนอ เราจักทดลองดู" แล้วไปยังนาคพิภพ ได้ทำลมแห่งครุฑ พญานาคราชเห็นเช่นนั้น สำคัญว่าพญาครุฑจะมาจับตน จึงเนรมิตอัตภาพยาวประมาณพันวา กลืนก้อนหินและทรายเข้าไว้ในตัวหนัก นอนแผ่พังพานไว้ โดยเอาส่วนปลายหางลงเบื้องต่ำ ทำอาการประหนึ่งว่ามุ่งจะขบพญาครุฑ พญาครุฑเห็นอาการเช่นนั้น จึงกล่าวคาถาว่า</p><blockquote class="thai">แน่ะท่านผู้ชลามพุชชาติ ท่านแยกเขี้ยวจะขบ มองดูดังจะทำกับศัตรูผู้อัณฑชชาติ ภัยของท่านมีมาจากไหนกัน.</blockquote><p>พญานาคราชได้ฟังดังนั้น จึงกล่าวว่า</p><blockquote class="thai">บุคคลพึงรังเกียจในศัตรูทีเดียว แม้ในมิตรก็ไม่ควรไว้วางใจ ภัยเกิดขึ้นได้จากที่ที่ไม่มีภัย มิตรย่อมตัดโค่นรากได้แท้จริง. จะพึงไว้วางใจในบุคคล ที่ทำการทะเลาะกันมาแล้วอย่างไรได้เล่า ผู้ใดดำรงอยู่ได้ด้วยการเตรียมตัวเป็นนิตย์ ผู้นั้นย่อมไม่ยินดีกับศัตรูของตน. บุคคลพึงทำให้เป็นที่ไว้วางใจของคนอื่น แต่ไม่ควรจะวางใจคนอื่นจนเกินไป ตนเองอย่าให้คนอื่นรังเกียจได้ แต่ควรรังเกียจเขา วิญญูชนพึงพากเพียรไปด้วยอาการที่ฝ่ายปรปักษ์จะรู้ไม่ได้.</blockquote><p>ครั้นสองสัตว์คือพญาครุฑและพญานาคราชเจรจากันอย่างนี้แล้ว ก็สมัครสโมสร รื่นเริงบันเทิงกัน พากันไปยังอาศรมชีเปลือย พญาครุฑคิดว่า "พญานาคนี้คงไม่ให้ชีวิตแก่ชีเปลือย เราก็จะไม่ไหว้มันผู้ทุศีล" พญาครุฑจึงยืนอยู่ข้างนอก ปล่อยให้พญานาคเข้าไปยังสำนักชีเปลือยแต่ผู้เดียว</p><p>ลำดับนั้น ปัณฑรกนาคราชเข้าไปหาชีเปลือยแต่ลำพัง แล้วได้กล่าวบริภาษว่า "เฮ้ย! ชีเปลือยทุศีล ชอบพูดเท็จ วันนี้เรารอดพ้นความตาย ล่วงจากภัยทั้งปวงแล้ว เราคงไม่เป็นที่รักที่พอใจของท่านเสียเลยเป็นแน่" ลำดับนั้น ชีเปลือยจึงกล่าวคาถาว่า</p><blockquote="thai">พญาครุฑนั้น เป็นผู้ที่เรารักกว่าท่านปัณฑรกนาคราช ข้อนี้เป็นความจริง เรานั้นเป็นผู้ลำเอียงเพราะรักพญาครุฑนั้น จึงได้กระทำบาปกรรมนั้น ทั้งที่รู้ ใช่จะทำเพราะโมหาคติก็หามิได้.</blockquote><p>พญานาคราชได้ฟังดังนั้นแล้ว ได้กล่าวคาถาว่า</p><blockquote class="thai">การถือว่า สิ่งนี้เป็นที่รักของเรา หรือสิ่งนี้ไม่เป็นที่รักของเรา ดังนี้ ย่อมไม่มีแก่บรรพชิต ผู้พิจารณาเห็นโลกนี้และโลกหน้า ก็ท่านเป็นคนไม่สำรวม แต่ประพฤติลวงโลก ด้วยเพศของผู้สำรวมดี. ท่านไม่เป็นอริยะ แต่ปลอมตัวเป็นอริยะ ไม่ใช่คนสำรวม แต่ทำคล้ายคนสำรวม ท่านเป็นคนชาติเลวทราม ไม่ใช่คนประเสริฐ ได้ประพฤติบาปทุจริตเป็นอันมาก.</blockquote><p>ครั้นปัณฑรกนาคราชติเตียนชีเปลือยอย่างนี้แล้ว เมื่อจะสาปแช่ง จึงกล่าวคาถานี้ว่า</p><blockquote class="thai">แน่ะเจ้าคนเลวทราม เจ้าประทุษร้ายต่อผู้ไม่ประทุษร้าย ทั้งเป็นคนส่อเสียด ด้วยคำสัตย์นี้ ขอศีรษะของเจ้าจงแตกออกเป็นเจ็ดเสี่ยง.</blockquote><p>เมื่อพญานาคราชสาปแช่งอยู่ดังนี้ ศีรษะของชีเปลือยก็แตกออกเป็นเจ็ดภาค พื้นแผ่นดินตรงที่ชีเปลือยนั่งอยู่นั้นเองก็ได้แยกออกเป็นช่อง ชีเปลือยนั้นเข้าสู่แผ่นดิน บังเกิดในอเวจีมหานรก พญานาคราชและพญาครุฑทั้งสองก็ได้ไปยังพิภพของตน ๆ ตามเดิม</p><p>พระบรมศาสดาเมื่อจะประกาศความที่ชีเปลือยนั้นถูกแผ่นดินสูบ จึงตรัสพระคาถาสุดท้ายว่า</p><blockquote class="thai">เพราะเหตุนั้นแล บุคคลไม่พึงประทุษร้ายต่อมิตร เพราะผู้ประทุษร้ายมิตร เป็นคนเลวทรามที่สุดจะหาคนอื่นที่เลวกว่าเป็นไม่มี ชีเปลือยทั้งที่ได้ปฏิญญาว่า เราเป็นผู้ตั้งอยู่ในสังวร ก็ได้ถูกทำลายลง ด้วยคำของพญานาคราช ถูกอสรพิษกำจัดแล้วในแผ่นดิน.</blockquote><p>พระบรมศาสดาทรงนำพระธรรมเทศนานี้มาแสดงจบแล้ว ตรัสว่า "ดูก่อนภิกษุทั้งหลาย ใช่แต่ในบัดนี้เท่านั้นก็หามิได้ แม้ในชาติก่อน พระเทวทัตก็กระทำมุสาวาทจนถูกแผ่นดินสูบ" แล้วทรงประชุมชาดกว่า "ชีเปลือยได้มาเป็นพระเทวทัต นาคราชได้มาเป็นพระสารีบุตร ส่วนสุบรรณราชได้มาเป็นเราผู้ตถาคต ฉะนี้แล"</p><p class="moral">คติธรรมจากปัณฑรกชาดกสอนว่า การเปิดเผยความลับโดยไม่ระมัดระวัง แม้กับคนที่ดูน่าเชื่อถือ หรือแม้จะมีการให้สัตย์ปฏิญาณแล้ว ก็อาจนำภัยพิบัติมาสู่ตนเองและผู้อื่นได้ และผู้ที่ประพฤติตนเป็นคนทุศีล ลวงโลกด้วยเพศบรรพชิต ย่อมได้รับผลกรรมอันร้ายแรงในที่สุด จบ</p>
  </div>
</body>
</html>
