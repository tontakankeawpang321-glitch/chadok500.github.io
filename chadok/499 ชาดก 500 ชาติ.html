
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>สีวิราชชาดก ว่าด้วย การให้ดวงตาเป็นทาน</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
     <div class="audio-wrapper">
      <a
        class="download-link"
        href="https://drive.google.com/uc?export=download&id="
        target="_blank"
        rel="noopener"
      >
        ↓ ดาวน์โหลดเสียงนี้
      </a>

      <iframe
        class="drive-audio"
        src="https://drive.google.com/file/d//preview"
        allow="autoplay"
        loading="lazy"
      ></iframe>
    </div>
    <h1>สีวิราชชาดก ว่าด้วย การให้ดวงตาเป็นทาน</h1><p>พระศาสดาเมื่อเสด็จประทับอยู่ ณ พระเชตวันมหาวิหาร ทรงปรารภอสทิสทาน จึงตรัสพระธรรมเทศนานี้.</p><p>ในกาลนั้น พระเจ้าปเสนทิโกศลทรงถวายบริขารครบทุกอย่างในวันที่เจ็ดแล้วทูลขออนุโมทนา พระศาสดาไม่ได้ตรัสอะไรเลย เสด็จหลีกไปแล้ว ครั้นพระราชาเสวยพระกระยาหารเช้าแล้ว เสด็จไปยังพระวิหาร ทูลถามว่า "ข้าแต่พระองค์ผู้เจริญ เพราะเหตุไรพระองค์จึงไม่ทรงทำอนุโมทนา?" พระศาสดาตรัสว่า "ดูก่อนมหาบพิตร เพราะบริษัทไม่บริสุทธิ์" แล้วทรงแสดงพระธรรมเทศนาโดยพระคาถาว่า</p><p>น หเว กทริยา เทวโลกํ วชนฺติ</p><p>คนตระหนี่ทั้งหลาย ย่อมไปสู่เทวโลกไม่ได้เลย</p><p>พระราชาทรงเลื่อมใส ทรงบูชาพระตถาคตด้วยผ้าอุตราสงค์ สีเวยยกพัสตร์มีราคาแสนหนึ่ง แล้วเสด็จกลับพระนคร.</p><p>วันรุ่งขึ้น ภิกษุทั้งหลายสนทนากันในโรงธรรมสภาว่า "อาวุโสทั้งหลาย พระเจ้าโกศลราชทรงถวายอสทิสทานแล้วยังไม่อิ่มด้วยการถวายทานแม้ขนาดนั้น เมื่อพระทศพลทรงแสดงธรรมแล้ว ก็ได้ถวายผ้าสีเวยยกพัสตร์อันมีค่าแสนหนึ่งอีก อาวุโสทั้งหลาย ตลอดเวลาที่ท้าวเธอทรงถวายทานยังไม่รู้สึกอิ่มพระทัยเลย."</p><p>พระศาสดาเสด็จมาแล้ว ตรัสถามว่า "ภิกษุทั้งหลาย บัดนี้พวกเธอสนทนากันด้วยเรื่องอะไร?" เมื่อภิกษุเหล่านั้นกราบทูลให้ทรงทราบแล้ว จึงตรัสว่า "ภิกษุทั้งหลาย ขึ้นชื่อว่าพาหิรภัณฑ์ บุคคลจะให้ได้ง่ายก็หาไม่ บัณฑิตแต่ครั้งโบราณทั้งหลายกระทำชมพูทวีปทั้งสิ้นให้เป็นเนินสูงแล้ว ให้ทานบริจาคทรัพย์วันละหกแสนทุก ๆ วัน ก็ยังไม่อิ่มด้วยพาหิรกทานเลย ผู้ให้ของรักย่อมได้ของรัก ฉะนั้น บัณฑิตทั้งหลายจึงได้ควักดวงตาทั้งสองให้ทานแก่ยาจกผู้มาถึงเฉพาะหน้า" แล้วทรงนำอดีตนิทานมาแสดงดังต่อไปนี้.</p><p>ในอดีตกาล พระเจ้าสีวิมหาราชเสวยราชสมบัติในอริฏฐปุรนคร แคว้นสีวิรัฐ พระโพธิสัตว์เจ้าบังเกิดเป็นพระราชโอรสของพระเจ้าสีวิมหาราช ทรงพระนามว่า สีวิราชกุมาร ครั้นเจริญวัยแล้วทรงศึกษาศิลปศาสตร์จนจบ แล้วเสวยราชสมบัติโดยธรรม ทรงสร้างศาลาโรงทาน ๖ แห่ง คือที่ประตูพระนคร ๔ แห่ง กลางพระนคร ๑ แห่ง และที่ประตูพระราชนิเวศน์อีก ๑ แห่ง ทรงบริจาคทรัพย์วันละ ๖ แสนทุก ๆ วัน และในวันอุโบสถ (วัน ๘ ค่ำ ๑๔ ค่ำ และ ๑๕ ค่ำ) เสด็จลงสู่โรงทาน ตรวจตราการให้ทานเป็นราชกรณียกิจประจำ.</p><p>ครั้งหนึ่งเป็นวันปูรณมี ดิถีที่ ๑๕ ค่ำ พระเจ้าสีวิราชประทับเหนือราชบัลลังก์ ภายใต้เศวตฉัตร ทรงรำพึงถึงทานที่บริจาคว่าไม่มีพาหิรวัตถุสิ่งใดที่ยังไม่เคยบริจาค จึงทรงพระดำริว่า "พาหิรกทานหาได้ยังเราให้ยินดีไม่ เราประสงค์จะให้อัชฌัตติกทาน โอหนอ วันนี้เมื่อเราไปในโรงทาน ยาจกคนใดอย่าได้ขอพาหิรวัตถุเลย พึงเอ่ยออกชื่อขอแต่อัชฌัตติกทานเถิด หากใครจะขอดวงหทัย เราจักเอาหอกแหวะอุรประเทศนำดวงหทัยให้ หากใครขอเนื้อในสรีระ เราจักเถือเนื้อในสรีระให้ หากใครขอโลหิต เราจักให้โลหิต หากใครขอให้เป็นทาสทำการงาน เราจักละเพศกษัตริย์เป็นทาส หากใครเอ่ยปากขอดวงตาของเรา เราจักควักดวงตาทั้งคู่ออกให้เหมือนดังควักจาวตาลฉะนั้น" ทรงสรงสนาน ประดับตกแต่งองค์ เสวยพระกระยาหาร แล้วเสด็จไปสู่โรงทาน.</p><p>ท้าวสักกะทรงทราบอัธยาศัยของพระองค์ จึงทรงดำริจะทดลองพระเจ้าสีวิราช แล้วแปลงเป็นพราหมณ์แก่ชรา ตาบอด ในเวลาที่พระราชาเสด็จไปสู่โรงทาน ได้ไปยืนอยู่ที่เนินแห่งหนึ่ง ยื่นพระหัตถ์ถวายชัยมงคล พระราชาทรงไสช้างพระที่นั่งมุ่งเข้าไปหาพราหมณ์ แล้วตรัสถามว่า "ดูก่อนพราหมณ์ ท่านพูดว่ากระไร?"</p><p>พราหมณ์ทูลว่า "ข้าแต่มหาราชเจ้า โลกกึกก้องด้วยเสียงแซ่ซ้องสาธุการด้วยอัธยาศัยอันน้อมไปในทานของพระองค์ ส่วนข้าพระองค์เป็นคนตาบอด พระองค์มีพระเนตรสองข้าง" แล้วทูลขอดวงพระเนตรว่า "ข้าพระพุทธเจ้าเป็นคนชรา ไม่แลเห็นในที่ไกล มาเพื่อจะทูลขอพระเนตร ข้าพระพุทธเจ้ามีนัยน์ตาข้างเดียว ข้าพระพุทธเจ้าทูลขอแล้ว ขอพระองค์ได้โปรดพระราชทานพระเนตรข้างหนึ่งแก่ข้าพระพุทธเจ้าเถิด" .</p><p>พระโพธิสัตว์ทรงสดับแล้ว ทรงดำริว่า "เป็นลาภใหญ่ของเรา มโนรถของเราจักถึงที่สุดในวันนี้ทีเดียว เราจักบริจาคทานที่ยังไม่เคยบริจาค" แล้วตรัสตอบด้วยพระหฤทัยชื่นชมว่า "ดูก่อนวณิพก ท่านมาขอดวงตาเรา บัณฑิตทั้งหลายกล่าวว่าดวงตาใดอันบุรุษสละได้โดยยาก ท่านมาขอดวงตานั้นอันเป็นอวัยวะเบื้องสูง ยากที่จะสละได้ง่าย ๆ" พราหมณ์ทูลตอบว่า "ในเทวโลกเขาเรียกท่านผู้ใดว่า สุชัมบดี ในมนุษยโลกเขาเรียกท่านผู้นั้นว่า "มฆวา" ท่านผู้นั้นแนะนำให้มาขอพระเนตร ณ ที่นี้ ข้าพระพุทธเจ้าเป็นวณิพก การขอของข้าพระพุทธเจ้าไม่มีสิ่งใดจะยิ่งไปกว่า ขอให้พระองค์ทรงพระราชทานพระเนตรแก่ข้าพระพุทธเจ้าผู้มาขอเถิด บัณฑิตทั้งหลายกล่าวว่า ดวงตาใดยากที่บุรุษจะสละได้ ขอพระองค์โปรดพระราชทานดวงเนตรนั้นแก่ข้าพระพุทธเจ้าเถิด".</p><p>พระเจ้าสีวิราชทรงสดับแล้ว ตรัสตอบว่า "ท่านมาด้วยประโยชน์อันใด ปรารถนาประโยชน์สิ่งใด ความดำริเหล่านั้น เพื่อประโยชน์นั้น ๆ ของท่านจงสำเร็จเถิด ดูก่อนพราหมณ์ ท่านจงได้ดวงตาเถิด เมื่อท่านขอข้างเดียว เราจะให้ทั้งสองข้าง ขอท่านจงมีจักษุด้วยจักษุของเราไปเถิด ท่านปรารถนาสิ่งใดจากเราผู้มุ่งหมายอยู่ ขอสิ่งนั้นจงสำเร็จแก่ท่านเถิด" ตรัสเพียงเท่านี้แล้วทรงพระดำริว่า การที่เราจักควักนัยน์ตาให้แก่พราหมณ์ในที่นี้ทีเดียวเป็นการไม่เหมาะสม จึงพาพราหมณ์ไปสู่ภายในพระราชฐาน แล้วประทับบนราชอาสน์ตรัสสั่งให้เรียกหมอชื่อสีวิกะมาตรัสว่า "เจ้าจงชำระนัยน์ตาของเราให้สะอาด".</p><p>ในครั้งนั้น เกิดเสียงเอิกเกริกโกลาหลทั่วทั้งพระนครว่า "พระราชาของพวกเรามีพระราชประสงค์จะควักพระเนตรทั้งสองพระราชทานแก่พราหมณ์" ข้าราชการมีเสนาบดีเป็นต้น ราชวัลลภ ชาวพระนครและนางสนมทั้งหลาย มาประชุมพร้อมกัน ทูลทัดทานว่า "ข้าแต่พระองค์ผู้ทรงพระคุณอันประเสริฐ ขอพระองค์อย่าทรงพระราชทานดวงพระเนตรเลย อย่าทรงทอดทิ้งข้าพระพุทธเจ้าทั้งปวงเลย ข้าแต่พระมหาราชเจ้า ขอพระองค์พระราชทานทรัพย์เถิด แก้วมุกดา แก้วไพฑูรย์ ในท้องพระคลังก็ทรงมีเป็นอันมาก ข้าแต่พระมหาราชเจ้าผู้ทรงพระคุณอันประเสริฐ พระองค์จงทรงพระราชทานรถทั้งหลายที่เทียมแล้ว ม้าอาชาไนย ช้างตัวประเสริฐที่ตบแต่งแล้ว ที่อยู่และเครื่องบริโภคที่ทำด้วยทองคำเถิด ข้าแต่พระองค์ผู้ประเสริฐ ขอพระองค์จงทรงพระราชทานเหมือนกับชาวสีพีทั้งปวงที่มีเครื่องใช้สอย มีรถเฝ้าแหนพระองค์อยู่โดยรอบทุกเมื่อฉะนั้นเถิด".</p><p>พระราชาตรัสว่า "ผู้ใดแลพูดว่าจักให้แล้วมากลับใจว่าไม่ให้ ผู้นั้นเหมือนกับสวมบ่วงที่ตกลงยังพื้นดินไว้ที่คอ ผู้ใดแลพูดว่าจักให้แล้วมากลับใจว่าไม่ให้ ผู้นั้นเป็นคนลามกยิ่งกว่าผู้ที่ลามก ทั้งจะต้องเข้าถึงสถานที่ลงอาญาของพญายม ความจริงผู้ขอได้ขอสิ่งใดไว้ ผู้ให้ก็ควรจะให้สิ่งนั้นแหละ ผู้ขอยังไม่ได้ขอสิ่งใดไว้ ผู้ให้ก็อย่าพึงให้สิ่งนั้น พราหมณ์ได้ขอสิ่งใดไว้กะเรา เราก็จักให้สิ่งนั้นนั่นแหละ".</p><p>อำมาตย์ทั้งหลายทูลถามว่า "ข้าแต่พระองค์ผู้เป็นจอมประชา พระองค์ทรงปรารถนาพระชนมายุ วรรณะ สุขะ และพละอะไรหรือ จึงทรงพระราชทานพระเนตร พระองค์ทรงเป็นราชาแห่งชาวสีพี ไม่มีใครประเสริฐยิ่งไปกว่า ทรงพระราชทานพระเนตรเพราะเหตุปรโลกหรืออย่างไร".</p><p>พระราชาตรัสตอบว่า "ใช่ว่าเราอยากจะได้บุตร ทรัพย์สมบัติ แว่นแคว้น เพราะผลแห่งการให้จักษุเป็นทานนี้ก็หามิได้ ก็แต่ว่าการให้ทานนี้ ชื่อว่าเป็นโบราณมรรค คือเป็นการบำเพ็ญบารมีอันสัตบุรุษได้แก่พระโพธิสัตว์ผู้สัพพัญญูสั่งสมมาดีแล้ว ด้วยว่าพระโพธิสัตว์หากไม่บำเพ็ญบารมีให้เต็มแล้ว ชื่อว่าจะมีความสามารถที่จะบรรลุพระสัพพัญญุตญาณ ณ โพธิบัลลังก์ก็หามิได้ อนึ่ง เราบำเพ็ญบารมีไว้ก็ใคร่จะเป็นพระพุทธเจ้า เพราะเหตุนี้ใจของเราจึงได้ยินดีเฉพาะในทานบริจาค".</p><p>สมเด็จพระสัมมาสัมพุทธเจ้าตรัสเพื่อแสดงว่า พระสัพพัญญุตญาณเท่านั้นเป็นที่รักกว่าดวงตาแม้ทั้งสองของพระองค์ว่า "ดวงตาทั้งสองข้างจะได้เป็นที่เกลียดชังของเราก็หาไม่ ตนของตนเองก็หาได้เป็นที่เกลียดชังของเราไม่ พระสัพพัญญุตญาณเป็นที่รักของเรา เพราะฉะนั้นเราจึงได้ให้ดวงตา".</p><p>อำมาตย์ทั้งหลายไม่อาจทูลทัดทานได้ จึงนิ่งเฉยอยู่ พระโพธิสัตว์ตรัสกำชับสีวิกแพทย์ว่า "ดูก่อนสีวิกะ ท่านเป็นมิตรสหายของเรา ท่านเป็นคนศึกษามาดีแล้ว จงกระทำตามคำของเราให้ดี จงควักดวงตาทั้งสองของเราผู้ปรารถนาอยู่ แล้ววางลงในมือของพราหมณ์วณิพกเถิด".</p><p>สีวิกแพทย์ทูลเตือนว่า "ขึ้นชื่อว่าการให้จักษุเป็นทานเป็นกรรมหนัก ขอเดชะพระองค์ผู้สมมติเทพ พระองค์จงใคร่ครวญให้ดี".</p><p>พระราชาตรัสว่า "ดูก่อนสีวิกแพทย์ เราใคร่ครวญดีแล้ว ท่านอย่ามัวชักช้าร่ำไรอยู่เลย อย่าพูดกับเราให้มากเรื่องไปเลย".</p><p>สีวิกแพทย์คิดว่า "การที่นายแพทย์ผู้ศึกษามาดีเช่นเรา จะเอาศาสตราคว้านพระเนตรของพระราชาไม่สมควร" เขาจึงบดโอสถหลายขนาน แล้วเอาตัวยาอบดอกอุบลเขียว แล้วถวายให้ทรงถูพระเนตรเบื้องขวา พระเนตรพร่า เกิดทุกขเวทนาเป็นกำลัง.</p><p>เขากราบทูลว่า "ขอเดชะ ข้าแต่มหาราชเจ้า ขอพระองค์จงทรงกำหนดพระทัยดูเถิด การทำพระเนตรให้เป็นปกติดังเดิมยังสามารถกระทำได้อยู่ ถ้าทรงโปรดเช่นนั้น เรื่องนั้นขอให้เป็นภาระของข้าพระพุทธเจ้า".</p><p>พระราชาตรัสว่า "พ่อหมอ เธอจงหลีกไป อย่ามัวทำช้าอยู่เลย" เขาจึงปรุงโอสถน้อมเข้าไปให้ทรงถูพระเนตรซ้ำอีก พระเนตรก็หลุดออกจากหลุมพระเนตร บังเกิดทุกขเวทนาเหลือประมาณ.</p><p>เขากราบทูลว่า "ขอเดชะมหาราชเจ้า ขอพระองค์จงทรงกำหนดพระทัยดูเถิด การทำพระเนตรให้เป็นปกติดังเดิมยังสามารถกระทำได้อยู่ ถ้าทรงโปรดเช่นนั้น เรื่องนั้นขอให้เป็นภาระของข้าพระพุทธเจ้า".</p><p>พระราชาตรัสว่า "หลีกไปเถอะพ่อหมอ อย่าทำชักช้าอยู่เลย".</p><p>ในวาระที่สาม เขาปรุงโอสถให้แรงขึ้นกว่าเดิมน้อมเข้าไปถวาย ด้วยกำลังพระโอสถ พระเนตรก็หมุนหลุดออกจากเบ้าพระเนตรลงมาห้อยอยู่ด้วยเส้นเอ็น เขาจึงกราบทูลซ้ำอีกว่า "ข้าแต่พระองค์ผู้เป็นจอมนรชน ขอพระองค์จงทรงกำหนดพระทัยดูเถิด การทำพระเนตรให้เป็นปกติดังเดิมยังสามารถกระทำได้อยู่ ถ้าทรงโปรดเช่นนั้น เรื่องนั้นขอให้เป็นภาระของข้าพระพุทธเจ้า".</p><p>พระราชาตรัสว่า "เธออย่าทำการชักช้าอยู่เลย".</p><p>ทุกขเวทนาบังเกิดขึ้นเหลือที่จะประมาณ พระโลหิตก็ไหลออก พระภูษาทรงเปียกชุ่มไปด้วยพระโลหิต นางสนมและหมู่อำมาตย์ทั้งหลาย หมอบเฝ้าอยู่แทบบาทมูลของพระราชา ต่างพากันปริเทวนาการพิไรรำพันอึงคะนึงว่า "ขอเดชะ พระองค์ผู้ทรงคุณอันประเสริฐ ขอพระองค์อย่าทรงพระราชทานดวงพระเนตรเลย".</p><p>พระราชาทรงอดกลั้นทุกขเวทนาตรัสว่า "พ่อหมอ เธออย่าทำการชักช้าอยู่เลย" เขารับพระบรมราชโองการแล้ว ประคองพระเนตรด้วยมือซ้าย จับศาสตราตัดเอ็นที่ติดพระเนตรด้วยมือขวา แล้วรับพระเนตรไปวางไว้ในพระหัตถ์ของพระโพธิสัตว์ พระองค์ทอดพระเนตรเบื้องขวาด้วยพระเนตรเบื้องซ้าย ทรงอดกลั้นทุกขเวทนา ตรัสเรียกพราหมณ์ว่า "มาเถิดพราหมณ์" แล้วตรัสว่า "พระสัพพัญญุตญาณเท่านั้น เป็นที่รักกว่านัยน์ตาของเรานี้ ตั้งร้อยเท่า พันเท่า แสนเท่า ผลที่เราบริจาคดวงตานี้ จงเป็นปัจจัยแก่พระสัพพัญญุตญาณนั้นเถิด" แล้วได้พระราชทานดวงพระเนตรนั้นแก่พราหมณ์ไป.</p><p>พราหมณ์รับพระเนตรนั้นประดิษฐานไว้ในดวงตาของตน ด้วยอานุภาพของพระเจ้าสีวิราชนั้น ดวงพระเนตรก็ประดิษฐานอยู่ เป็นเหมือนดอกอุบลเขียวที่แย้มบาน.</p><p>พระโพธิสัตว์ทอดพระเนตรดูนัยน์ตาของพราหมณ์นั้นด้วยพระเนตรเบื้องซ้าย แล้วทรงดำริว่า "โอ อักขิทาน เราได้ให้ดีแล้ว" ทรงเสวยปิติอันซ่านไปภายในพระหฤทัยหาระหว่างมิได้ จึงได้พระราชทานพระเนตรเบื้องซ้ายนี้อีก ท้าวสักกเทวราชทรงประดิษฐานพระเนตรเบื้องซ้ายนั้นไว้ในดวงพระเนตรของพระองค์ แล้วเสด็จออกจากพระราชนิเวศน์ เมื่อมหาชนกำลังแลดูอยู่นั่นแล ได้ออกจากพระนครไปสู่เทวโลกทันที.</p><p>ไม่สู้นานนัก มังสะพระเนตรทั้งคู่ของพระราชาก็งอกขึ้น และเมื่องอกขึ้นก็หาถึงความเป็นหลุมไม่ ได้เต็มบริบูรณ์ด้วยก้อนพระมังสะอันนูนขึ้น เหมือนปมผ้ากัมพล หลุมพระเนตรทั้งสองเป็นเหมือนภาพนัยน์ตาอันนายช่างจิตรกรจัดทำ ทุกขเวทนาก็เสื่อมหายขาดไปสิ้น.</p><p>ครั้งนั้น พระโพธิสัตว์ประทับอยู่บนปราสาทสองสามวัน ทรงดำริว่า "ประโยชน์อะไรด้วยราชสมบัติแก่คนตาบอด เพราะฉะนั้น เราจักมอบราชสมบัติแก่อำมาตย์ทั้งหลาย ไปสู่พระราชอุทยาน บวชบำเพ็ญสมณธรรม" แล้วตรัสสั่งให้อำมาตย์ทั้งหลายมาเฝ้า ตรัสบอกเนื้อความนั้นแก่อำมาตย์เหล่านั้น แล้วตรัสสั่งว่า "กัปปิยการกคนหนึ่ง สำหรับให้สิ่งของมีน้ำบ้วนปากเป็นต้น จักอยู่ในสำนักของเรา ท่านทั้งหลายจงผูกรางไว้ในที่กระทำสรีรกิจของเราเถิด" แล้วตรัสเรียกนายสารถีมาตรัสสั่งว่า "เจ้าจงเทียมรถ" ส่วนอำมาตย์ทั้งหลายไม่ให้พระองค์เสด็จด้วยรถ นำเสด็จไปด้วยพระสุวรรณสีวิกา (วอทอง) แล้วให้ประทับอยู่ใกล้ฝั่งสระโบกขรณี จัดแจงวางกำลังพิทักษ์รักษาแล้วจึงหลีกไป.</p><p>พระราชาประทับนั่งบนบัลลังก์ ทรงรำพึงถึงทานของพระองค์ ขณะนั้นได้ร้อนไปถึงอาสนะของท้าวสักกเทวราช ท้าวสักกะทรงรำพึงดูเห็นเหตุการณ์นั้นแล้ว ทรงดำริว่า "เราจักให้พรแก่พระเจ้าสีวิมหาราช แล้วทำพระเนตรให้เป็นปกติ" จึงเสด็จมาที่ฝั่งสระโบกขรณีนั่น เสด็จดำเนินไป ๆ มา ๆ ไม่ไกลพระโพธิสัตว์.</p><p>ท้าวสักกเทวราชตรัสถามพระโพธิสัตว์ว่า "นั่นใคร?" ท้าวสักกะจึงตรัสว่า "หม่อมฉันเป็นท้าวสักกะจอมแห่งเทพ มาในสำนักของพระองค์แล้ว ข้าแต่พระราชฤๅษี ขอพระองค์จงทรงเลือกเอาพรตามที่พระทัยปรารถนาเถิด".</p><p>เมื่อท้าวสักกเทวราชตรัสอย่างนี้แล้ว พระราชาตรัสว่า "ข้าแต่ท้าวสักกเทวราช ทรัพย์ก็ดี กำลังก็ดี ของหม่อมฉันมีเพียงพอแล้ว อนึ่ง คลังของหม่อมฉันก็มีเป็นอันมาก บัดนี้ หม่อมฉันเป็นคนตาบอด พอใจความตายเท่านั้น".</p><p>ท้าวสักกเทวราชตรัสว่า "ดูก่อนมหาราชเจ้า ก็พระองค์ทรงพระประสงค์จะสิ้นพระชนม์เอง จึงอยากสิ้นพระชนม์ หรือว่าอยากสิ้นพระชนม์เพราะเป็นคนตาบอด?".</p><p>พระเจ้าสีวิราชทูลตอบว่า "ข้าพเจ้าอยากสิ้นพระชนม์เพราะเป็นคนตาบอด".</p><p>ท้าวสักกเทวราชตรัสว่า "ดูก่อนมหาราชเจ้า ขึ้นชื่อว่าทานจะให้ผลในสัมปรายภพอย่างเดียวเท่านั้นก็หามิได้ ย่อมเป็นปัจจัยแม้เพื่อประโยชน์ในปัจจุบัน ก็พระองค์อันยาจกทูลขอพระเนตรข้างเดียว ได้พระราชทานเสียทั้งสองข้าง เหตุนั้น พระองค์โปรดทำสัจจกิริยาเถิด".</p><p>พระโพธิสัตว์ทรงสดับเช่นนั้นแล้ว ตรัสว่า "ข้าแต่ท้าวสักกเทวราช แม้หากว่าพระองค์ทรงพระประสงค์จะพระราชทานจักษุแก่ข้าพเจ้า ขออย่าต้องให้ทำอุบายอย่างอื่นเลย ดวงจักษุจงเกิดขึ้นด้วยผลแห่งทานของข้าพเจ้าเถิด".</p><p>เมื่อท้าวสักกะตรัสว่า "เราเป็นท้าวสักกเทวราชไม่สามารถจะให้จักษุแก่คนอื่นได้ จักษุจักเกิดขึ้นด้วยกำลังแห่งทานอันพระองค์บริจาคอย่างเดียว" พระโพธิสัตว์จึงตรัสว่า "ถ้าเช่นนั้นทานอันข้าพเจ้าบริจาคด้วยดีแล้ว" เมื่อทรงทำสัจจกิริยา จึงตรัสพระคาถาความว่า "เมื่อมีวณิพกเหล่าใดมาขออะไรจากเรา วณิพกเหล่านั้นก็เป็นที่รักของเรา แม้ผู้ใดมาขอจักษุเรา ถึงผู้นั้นก็เป็นที่รักใคร่ด้วยใจของเรา นี้เป็นสัจจวาจาอันเรากล่าวแล้ว ด้วยการกล่าวสัจจวาจานี้ ขอจักษุข้างหนึ่งของเราจงบังเกิดขึ้นเถิด".</p><p>ลำดับนั้น พระจักษุอันเป็นปฐมก็เกิดขึ้นในระหว่างแห่งพระดำรัสของพระราชา นั่นเอง แต่นั้นเพื่อจะให้พระจักษุข้างที่สองเกิดขึ้น ท้าวเธอจึงตรัสพระคาถาความว่า "พราหมณ์ผู้มีจักษุพิการมาขอเราว่า ขอพระองค์โปรดพระราชทานดวงเนตรแก่ข้าพระพุทธเจ้าเถิด เราได้ให้ดวงตาทั้งสองแก่พราหมณ์ผู้มาขอ ครั้นให้จักษุทั้งสองแก่พราหมณ์แล้ว นับแต่นั้นมาก็เป็นคนตาบอด แต่ในเวลาเราตาบอดนั้น หาได้คำนึงถึงทุกขเวทนานั้นไม่ ปิติอันยิ่งเกิดแผ่ซ่านไป คือ เข้าสู่ดวงหทัยของเรา ผู้พิจารณาเห็นว่า โอ เราได้ให้ทานด้วยดีแล้ว ทั้งความโสมนัสก็เกิดขึ้นแก่เรา หาประมาณมิได้ บถ้าหากปิติโสมนัสมิใช่น้อยเกิดขึ้นแก่เราในกาลนั้นไซร้ นี้เป็นสัจจวาจาอันเรากล่าวแล้ว ด้วยการกล่าวสัจจวาจานี้ จักษุแม้ข้างที่สองจงเกิดขึ้นแก่เราเถิด".</p><p>ในทันใดนั้นเอง พระเนตรดวงที่สองก็เกิดขึ้น แต่พระเนตรของพระเจ้าสีวิราชนั้น แต่จะว่าเป็นพระเนตรปกติก็ไม่ใช่ จะว่าเป็นพระเนตรทิพย์ก็ไม่ใช่ เพราะพระเนตรของพระองค์ทรงพระราชทานแก่สักกพราหมณ์แล้ว ทั้งสักกพราหมณ์ก็ไม่สามารถทำพระเนตรให้เป็นปกติเหมือนของเดิมได้ อนึ่ง ธรรมดาพระเนตรทิพย์จะเกิดขึ้นแก่จักษุซึ่งมีที่ตั้งอันถอนเสียแล้วหามิได้ ฉะนั้น พระเนตรเหล่านั้นของพระเจ้าสีวิราช ต้องเรียกว่า สัจจปารมิตาจักษุ คือจักษุที่เกิดขึ้นเพราะสัจจบารมีของพระองค์ ในกาลที่พระเนตรเหล่านั้นเกิดขึ้นพร้อมกันนั่นเอง ราชบริษัททั้งปวงต่างก็มาประชุมพร้อมกันด้วยอานุภาพของท้าวสักกเทวราช.</p><p>ท้าวสักกเทวราชทรงทำการชมเชยพระเจ้าสีวิราชในท่ามกลางมหาชนนั่นเอง จึงตรัสพระคาถาความว่า "ข้าแต่พระองค์ผู้ทรงบำรุงสีพีรัฐ พระองค์ตรัสพระคาถาแล้วโดยธรรม พระเนตรทั้งสองของพระองค์จะปรากฏเป็นตาทิพย์เห็นได้ทะลุภายนอกฝา ภายนอกกำแพงและภูเขาตลอดร้อยโยชน์โดยรอบ" ท้าวสักกเทวราชประทับยืนขึ้นบนอากาศ ตรัสพระคาถาเหล่านี้ในท่ามกลางมหาชนแล้ว ทรงโอวาทพระโพธิสัตว์เจ้าว่า "ขอพระองค์จงอย่าประมาท" แล้วเสด็จไปยังเทวโลกทันที.</p><p>พระโพธิสัตว์แวดล้อมด้วยมหาชนเสด็จเข้าสู่พระนคร ด้วยสักการะใหญ่ แล้วเสด็จขึ้นประทับ ณ สุจันทกปราสาท ความที่ท้าวเธอได้พระเนตรทั้งคู่กลับคืนมา ปรากฏแพร่สะพัดไปตลอดทั่วสีวีรัฐสีมามณฑล ประชาชนชาวสีวีรัฐทั้งสิ้นต่างถือเอาเครื่องบรรณาการมาถวายเป็นอันมาก เพื่อต้องการจะเข้าเฝ้าชมพระบารมีพระเจ้าสีวิราช.</p><p>พระโพธิสัตว์ทรงดำริว่า "เมื่อมหาชนนี้ประชุมกันแล้ว เราจักพรรณนาทานของเรา" จึงตรัสสั่งให้สร้างมณฑปใหญ่ที่ประตูพระราชนิเวศน์ ประทับนั่งบนราชบัลลังก์ ภายใต้เศวตรฉัตร ตรัสให้ตีกลองประกาศในพระนคร ตรัสสั่งให้เสนาข้าราชการทั้งมวลประชุมกันแล้วตรัสว่า "ดูก่อนประชาชนชาวสีวีรัฐผู้เจริญทั้งหลาย ท่านทั้งหลายเห็นพระเนตรทิพย์ของเราเหล่านี้แล้ว นับแต่นี้ไป ถ้ายังไม่ได้ให้ทาน แล้วอย่าเพิ่งบริโภค" เมื่อจะทรงแสดงธรรม ได้ตรัสว่า "ใครหนอในโลกนี้ ถูกขอทรัพย์อันน่าปลื้มใจแล้ว แม้จะเป็นของพิเศษ แม้จะเป็นของที่รักอย่างดีของตน จะไม่พึงให้ เราขอเตือนท่านทั้งหลายผู้เป็นชาวแคว้นสีพีทุก ๆ คน ที่มาประชุมกัน จงดูดวงตาทั้งสองอันเป็นทิพย์ของเราในวันนี้ ตาทิพย์ของเราเห็นได้ทะลุภายนอกฝา ภายนอกกำแพง และภูเขาตลอด ๑๐๐ โยชน์โดยรอบ ในโลกอันเป็นที่อยู่ของสัตว์ทั้งหลายนี้ ไม่มีอะไรที่จะยิ่งไปกว่าการบริจาคทาน เราได้ให้จักษุที่เป็นของมนุษย์แล้ว กลับได้จักษุทิพย์ ดูก่อนชาวแคว้นสีพีทั้งหลาย ท่านทั้งหลายได้เห็นจักษุทิพย์ที่เราได้นี้แล้ว จงให้ทานเสียก่อน จึงค่อยบริโภคเถิด บุคคลผู้ให้ทานและบริโภคแล้วตามอานุภาพของตน ไม่มีใครจะติเตียนได้ ย่อมเข้าถึงสุคติสถานดังนี้".</p><p>ครั้นพระเจ้าสีวิราชทรงแสดงธรรมด้วยคาถา ๔ คาถาเหล่านี้แล้ว นับแต่นั้นมา ในวันกึ่งเดือนและวันปัณณรสีอุโบสถ ก็รับสั่งให้มหาชนประชุมกัน ทรงแสดงธรรมด้วยคาถาเหล่านี้เป็นประจำ มหาชนสดับธรรมนั้นแล้ว พากันทำบุญทั้งหลายมีทานเป็นต้น ได้ไปสู่เทวโลกเต็มบริบูรณ์ทั่วกัน.</p><p>พระศาสดาครั้นทรงนำพระธรรมเทศนานี้มาแล้ว ตรัสว่า "ดูก่อนภิกษุทั้งหลาย บัณฑิตทั้งหลายในปางก่อน ไม่ยินดีด้วยทานในภายนอก ได้ควักดวงตาทั้งสองของตนบริจาคทานแก่ยาจกผู้มาถึงเฉพาะหน้าด้วยอาการอย่างนี้" แล้วทรงประกาศจตุราริยสัจ ประชุมชาดกว่า สีวิกแพทย์ในครั้งนั้นได้มาเป็น พระอานนท์ ท้าวสักกเทวราชได้มาเป็นพระอนุรุทธะ ราชบริษัทที่เหลือได้มาเป็นพุทธบริษัท ส่วนพระเจ้าสีวิราชได้มาเป็นเราผู้ตถาคตฉะนี้แล.</p><p class="moral">สีวิราชชาดกสอนการบำเพ็ญทานบารมีขั้นสูงสุด ด้วยการเสียสละสิ่งรักยิ่งเพื่อเป้าหมายอันประเสริฐ แสดงให้เห็นว่าการให้ด้วยใจบริสุทธิ์ย่อมนำมาซึ่งผลอันยิ่งใหญ่เกินประมาณ จบ</p>
  </div>
</body>
</html>
