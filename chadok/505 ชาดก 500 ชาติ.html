
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>โสมนัสสชาดก ว่าด้วย การใคร่ครวญก่อนแล้วทำ</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
 <div class="container">
     <div class="audio-wrapper">
      <a
        class="download-link"
        href="https://drive.google.com/uc?export=download&id="
        target="_blank"
        rel="noopener"
      >
        ↓ ดาวน์โหลดเสียงนี้
      </a>

      <iframe
        class="drive-audio"
        src="https://drive.google.com/file/d//preview"
        allow="autoplay"
        loading="lazy"
      ></iframe>
    </div>
    <h1>โสมนัสสชาดก ว่าด้วย การใคร่ครวญก่อนแล้วทำ</h1><p>พระศาสดาประทับอยู่ ณ พระเชตวันมหาวิหาร ทรงปรารภเหตุที่พระเทวทัตพยายามปลงพระชนม์ จึงตรัสพระธรรมเทศนานี้ว่า มิใช่เพียงบัดนี้เท่านั้นที่พระเทวทัตพยายามปลงพระชนม์พระองค์ แม้ในปางก่อนก็เคยเป็นเช่นนี้มาแล้ว จากนั้นจึงทรงนำอดีตนิทานมาตรัสเล่า ดังนี้</p><p>ในอดีตกาล ณ อุตตรปัญจาลนคร แคว้นกุรุ มีพระราชาพระนามว่า เรณุราช เสวยราชสมบัติอยู่ ครั้งนั้น พระดาบสชื่อ มหารักขิตะ พร้อมด้วยบริวาร ๕๐๐ รูป พำนักอยู่ในป่าหิมพานต์ ได้จาริกมายังอุตตรปัญจาลนคร เพื่อแสวงหาอาหารรสเค็มและรสเปรี้ยว และพักอยู่ในพระราชอุทยาน รุ่งขึ้น พระราชาเรณุราชทรงทอดพระเนตรเห็นหมู่ฤๅษี ก็บังเกิดความเลื่อมใสในอิริยาบถ จึงนิมนต์มายังท้องพระโรงอันประดับตกแต่งแล้ว ถวายอาหารอันประณีต จากนั้นทรงกราบทูลนิมนต์ให้อยู่จำพรรษาตลอดฤดูฝนในพระราชอุทยานของพระองค์ แล้วทรงจัดสร้างที่พำนักและถวายเครื่องอุปโภคบริโภคแก่หมู่ดาบส ก่อนเสด็จกลับพระราชวัง</p><p>นับแต่นั้นมา ดาบสเหล่านั้นก็รับพระราชทานฉันในพระราชนิเวศน์เป็นประจำ อนึ่ง พระราชาไม่มีพระโอรส จึงทรงปรารถนาจะได้พระโอรสมาสืบราชสมบัติ แต่ก็ยังไม่สมพระประสงค์ เมื่อเวลาผ่านไปครบสามเดือนแห่งฤดูฝน ท่านมหารักขิตดาบสจึงเข้าไปถวายพระพรลาพระราชาเพื่อกลับไปยังป่าหิมพานต์อันเป็นรมณียสถาน พระราชาทรงบำรุงด้วยสักการะแล้ว หมู่ดาบสก็ออกเดินทาง เมื่อถึงระหว่างทางในเวลาเที่ยงวัน ได้แวะพักที่เนินหญ้าแพรกอ่อนใต้ร่มเงาไม้เย็นสบาย</p><p>ขณะนั้น ดาบสทั้งหลายได้สนทนากันว่า “ถ้าพระราชาจะพึงได้พระราชโอรส ผู้จะสืบราชตระกูลได้ ก็จะเป็นการดี” ท่านมหารักขิตดาบสได้ยินดังนั้น จึงใคร่ครวญว่า “พระราชาจักมีพระโอรสหรือไม่หนอ?” เมื่อทราบว่าจะทรงมี จึงกล่าวว่า “ดูก่อนท่านผู้เจริญทั้งหลาย พวกท่านอย่าคิดวิตกเลย วันนี้เวลาใกล้รุ่ง เทพบุตรหนึ่งองค์จักจุติลงมาถือปฏิสนธิในครรภ์ของอัครมเหสีแห่งพระราชา”</p><p>ชฎิลโกงผู้หนึ่ง (ซึ่งคือพระเทวทัตในภายหลัง) ได้ยินคำสนทนานั้น จึงคิดว่า “เราจักเป็นพระดาบสประจำราชสำนักเสียแต่บัดนี้” ครั้นเมื่อหมู่ดาบสออกเดินทางไป เขาจึงแกล้งป่วยและนอนนิ่งอยู่ เมื่อดาบสอื่น ๆ ชวนให้ลุกขึ้น เขาก็ตอบว่าไปไม่ได้ ท่านมหารักขิตดาบสรู้ว่าเขาแกล้ง จึงกล่าวว่า “ท่านสามารถจะไปได้เมื่อใด จงตามมาเมื่อนั้นเถิด” แล้วนำหมู่ฤๅษีเดินทางไปยังป่าหิมพานต์</p><p>ฝ่ายดาบสโกงจึงรีบย้อนกลับมายังราชทวาร สั่งให้ราชบุรุษกราบทูลพระราชาว่า “ดาบสผู้เป็นอุปัฏฐากของท่านมหารักขิตดาบสมาเฝ้า” เมื่อพระราชาสั่งให้นิมนต์เข้าไปเฝ้า เขาก็ขึ้นสู่ปราสาท นั่งบนอาสนะที่จัดไว้ พระราชาทรงนมัสการแล้วประทับนั่ง ณ ส่วนข้างหนึ่ง ตรัสถามถึงสุขภาพอนามัยของพระฤๅษีทั้งหลาย แล้วตรัสถามว่า “พระคุณเจ้ารีบด่วนกลับมาด้วยเหตุอันใด?” ดาบสโกงจึงถวายพระพรเท็จว่า “ขอถวายพระพร อาตมาภาพได้ยินว่าพระราชาไม่มีพระโอรสสืบสกุล จึงตรวจดูด้วยทิพยจักษุ ทราบว่าเทพบุตรผู้มีฤทธิ์มากจักจุติมาบังเกิดในพระครรภ์ของพระนางสุธรรมาอัครมเหสี จึงรีบมาทูลให้ทรงทราบ เพื่อป้องกันมิให้ผู้ไม่รู้ทำลายพระครรภ์ให้พินาศไป บัดนี้ได้ทูลให้ทรงทราบแล้ว ขอถวายพระพรลาไป”</p><p>พระเจ้าเรณุราชทรงโสมนัสยินดีและเลื่อมใสยิ่ง ตรัสว่า “ข้าแต่ท่านผู้เจริญ พระคุณเจ้ายังไปไม่ได้” แล้วนำดาบสโกงไปสู่พระราชอุทยาน จัดแจงสถานที่อยู่และให้นิมนต์พำนักอาศัยขบฉันในราชตระกูลนับแต่นั้นมา ดาบสโกงนั้นจึงมีนามว่า "ทิพพจักษุดาบส" (ดาบสผู้มีตาทิพย์) ในเวลาต่อมา</p><p>ครั้นนั้น พระโพธิสัตว์ (ซึ่งคือพระพุทธเจ้าในภายหลัง) จุติจากดาวดึงส์พิภพ ถือปฏิสนธิในพระครรภ์ของพระนางสุธรรมาราชเทวี (พระนางสิริมหามายาในภายหลัง) ในพระนครนั้น เมื่อประสูติในวันขนานพระนาม พระราชมารดาและบิดาจึงขนานพระนามว่า "โสมนัสสกุมาร" พระราชโอรสทรงเจริญพระชันษาด้วยการบำรุงเลี้ยงดูตามลำดับ</p><p>ฝ่ายดาบสโกงนั้นได้ปลูกผักและผลไม้เครือเถาหลากหลายชนิดบริเวณริมพระราชอุทยาน แล้วนำไปขายแก่ชาวตลาด รวบรวมทรัพย์ไว้</p><p>เมื่อพระโพธิสัตว์มีพระชันษาได้ ๗ ปี ประเทศชายแดนเกิดความไม่สงบ พระเจ้าเรณุราชจึงตรัสสั่งให้พระราชกุมารดูแลอุปัฏฐากท่านทิพพจักษุดาบสอย่าได้ละเลย แล้วเสด็จไปปราบกบฏ โดยหวังว่าจักจัดการให้ปัจจันตชนบทสงบราบคาบ</p><p>วันหนึ่ง พระราชกุมารทรงคิดว่า “เราจักไปเยี่ยมเยียนท่านชฎิล” จึงเสด็จสู่พระราชอุทยาน ทอดพระเนตรเห็นชฎิลโกงนุ่งผ้ากาสาวะหยักรั้งผืนหนึ่ง ห่มผืนหนึ่ง สองมือถือน้ำข้างละหม้อ กำลังรดน้ำไร่ผักอยู่ ก็ทรงทราบทันทีว่าชฎิลผู้นี้เป็นชฎิลโกง ไม่บำเพ็ญสมณธรรมของตน มัวปลูกผักทำสวนครัวอยู่ จึงทรงทักทายเพื่อให้ชฎิลโกงนั้นได้อายว่า “ดูก่อนคฤหบดีพ่อค้าผัก ท่านกำลังทำอะไรอยู่?” แล้วมิได้ทรงกราบไหว้ เสด็จกลับไปยังพระนคร</p><p>ชฎิลโกงคิดว่า “บัดนี้ พระราชกุมารนี้เป็นศัตรูของเราเสียแล้ว ใครรู้เข้าความเสื่อมเสียอะไรๆ จักมี ควรที่เราจะกำจัดพระราชกุมารนั้นเสียแต่บัดนี้ทีเดียว” ในเวลาที่พระราชาจะเสด็จมาถึง เขาจึงโยนแผ่นหินไปรวมไว้ ณ ส่วนหนึ่ง ทุบต่อยหม้อน้ำให้แตก เกลี่ยหญ้าทิ้งเรี่ยราดไว้บนบรรณศาลา เอาน้ำมันทาตัว เข้าไปนอนคลุมโปงอยู่บนเตียง ทำประหนึ่งว่าถึงความทุกข์ร้อนอย่างใหญ่หลวง</p><p>พระราชาครั้นเสด็จกลับมาถึง ทรงกระทำประทักษิณพระนคร ยังไม่เสด็จเข้าพระราชนิเวศน์ ทรงดำริว่า “เราจักเยี่ยมเยียนท่านทิพพจักษุดาบสผู้เป็นเจ้าของเราก่อน” แล้วเสด็จไปถึงประตูบรรณศาลา ทอดพระเนตรเห็นอาการอันวิปริตเช่นนั้น ทรงพระดำริว่า “นี้เรื่องอะไรหนอ?” จึงเสด็จเข้าไปทอดพระเนตรเห็นชฎิลโกงนั้นนอนอยู่ ทรงลูบคลำเท้าทั้งสองของชฎิลโกง ตรัสถามว่า</p><blockquote><p>ใครมาตี มาด่าท่านหรือ ทำไมท่านจึงเสียใจน้อยใจ เศร้าโศกอยู่ วันนี้มารดาบิดาของท่าน มาร้องไห้รบกวนประการใด หรือว่าวันนี้ ใครมารังแกท่าน ให้ต้องนอนเหนือแผ่นดิน</p></blockquote><p>ชฎิลโกงได้ยินพระดำรัสนั้น จึงทอดถอนหายใจลุกขึ้นกล่าวเท็จว่า “ขอถวายพระพร พระจอมภูมิบาล อาตมาภาพดีใจมากที่ได้เห็นมหาบพิตร อาตมาภาพเข้ามาอาศัยมหาบพิตร ไม่เบียดเบียนใครๆ เป็นผู้เพียบพร้อมด้วยศีลและอาจาระ แต่ถูกโอรสของพระองค์พาพวกบริวารเข้ามากล่าวหมิ่นประมาทว่า ‘เฮ้ย เจ้าคฤหบดี เพราะเหตุไร เจ้าจึงมาอยู่ในที่นี้’ ดังนี้แล้ว งัดแผ่นหินโยนทิ้ง ซ้ำทุบต่อยหม้อน้ำ แล้วยังชกต่อย ถีบเตะ เบียดเบียนอาตมาภาพอีกด้วย”</p><p>พระเจ้าเรณุราชทรงกริ้วพระราชกุมารว่า “นับแต่กาลที่ได้ปฏิบัติผิดในพระผู้เป็นเจ้าของเราแล้ว โสมนัสสกุมารนั้น จักละอายแม้ในตัวเราก็หามิได้” เมื่อจะตรัสสั่งบังคับให้สำเร็จโทษพระราชกุมาร จึงตรัสว่า</p><blockquote><p>ทิพพจักษุดาบสผู้ไม่ประมาท ทำการลงสู่น้ำ บำเรอไฟ ทั้งเวลาเย็นเวลาเช้าทุกเมื่อ เหตุไรเจ้าจึงเรียกทิพพจักษุดาบสผู้สำรวมอินทรีย์ เป็นพรหมจารีเช่นนั้นว่า "คฤหบดี" เล่า</p></blockquote><p>ลำดับนั้น พระกุมารกราบทูลว่า “ขอเดชะ พระอาญาไม่พ้นเกล้า เมื่อข้าพระพุทธเจ้าเรียกผู้เป็นคฤหบดีแท้ๆ ว่า คฤหบดี ดังนี้ จะมีโทษผิดอะไรหรือ?” แล้วตรัสว่า “ขอเดชะ กุลุปกดาบสของเสด็จพ่อนี้ ทำการปลูกผัก นั่งเฝ้าอยู่ ไม่ประมาท ทำรั้วล้อมคุ้มครองดูแล เพราะเหตุนั้น ข้าพระพุทธเจ้าจึงเรียกดาบสนั้นว่า ‘คฤหบดี’ ที่ข้าพระพุทธเจ้ากราบทูลมา หากเสด็จพ่อไม่ทรงเชื่อ โปรดตรัสสั่งให้ถามชาวร้านขายผัก ที่พระราชทวารทั้ง ๔ ทิศดูเถิด”</p><p>พระราชาจึงตรัสสั่งให้ราชบุรุษไปเรียกชาวร้านขายผักมาซักถาม ชาวร้านขายผักทั้งหลายก็พากันกราบทูลว่า “ขอเดชะ เป็นความจริงพระพุทธเจ้าข้า พวกข้าพระพุทธเจ้าซื้อผักและผลไม้จากมือของท่านดาบสรูปนี้จริง” ราชบุรุษของพระกุมารเข้าไปยังบรรณศาลาของดาบสนั้น แล้วค้นนำเอาห่อกหาปณมาสกที่ได้จากการขายผัก มาถวายยืนยันแด่พระราชา พระราชาจึงทรงทราบว่าพระมหาสัตว์ไม่มีความผิด</p><p>ลำดับนั้น พระมหาสัตว์ทรงพระดำริว่า “การที่เราเข้าป่าหิมพานต์แล้วบวชเสีย ดีกว่าอยู่ในสำนักของพระราชาผู้โง่เขลาเห็นปานนี้” แล้วแถลงโทษของพระราชาให้แจ้งชัดในท่ามกลางบริษัทนั้นเอง แล้วกราบทูลลาว่า “ข้าพระพุทธเจ้าจักทูลลาออกไปบรรพชาเสียวันนี้ทีเดียว” พระโพธิสัตว์ทำสักการะแก่บริษัทแล้ว ตรัสพระคาถาความว่า</p><blockquote><p>บริษัททั้งหลาย ทั้งชาวนิคม และชาวชนบทที่มาประชุมกันถ้วนทุกคน ขอจงฟังข้าพเจ้า พระราชาผู้เป็นจอมประชาราษฎร์นี้ เป็นพาลได้ฟังคำชฎิลโกงแล้วตรัสสั่งให้ฆ่าเราเสียโดยหาเหตุมิได้เลย</p></blockquote><p>ก็แลพระโพธิสัตว์เจ้าตรัสดังนี้แล้ว ถวายบังคมพระราชบิดาให้ทรงอนุญาตให้พระองค์ทรงบรรพชาแล้ว ตรัสว่า</p><blockquote><p>เมื่อรากยังเจริญงอกงามแผ่ไพศาลอยู่ ไม้ไผ่ที่แตกเป็นกอใหญ่แล้ว ก็แสนยากที่จะถอนให้หมดสิ้นไปได้ ข้าแต่พระราชบิดาผู้เป็นจอมประชาราษฎร์เกล้ากระหม่อมฉันขอถวายบังคมพระยุคลบาท ขอพระราชทานพระบรมราชานุญาต กระหม่อมฉันจักขอออกบวช พระเจ้าข้า</p></blockquote><p>พระราชาตรัสว่า</p><blockquote><p>โสมนัสสกุมารเอ๋ย เจ้าจงเสวยสมบัติอันไพบูลย์เถิด อนึ่ง บิดาจะมอบอิสริยยศทั้งหมดให้แก่เจ้า เจ้าจงเป็นพระราชาของชาวกุรุรัฐเสียในวันนี้ทีเดียวเถิด อย่าบวชเลย เพราะการบวชเป็นทุกข์</p></blockquote><p>พระโพธิสัตว์ทูลว่า</p><blockquote><p>ขอเดชะ บรรดาโภคสมบัติของพระองค์ ซึ่งมีอยู่ในราชธานีนี้ สิ่งไรเล่าที่ข้าพระพุทธเจ้าควรบริโภคมีอยู่หรือ เมื่อชาติก่อน ข้าพระพุทธเจ้าเคยรื่นรมย์อยู่ในเทวโลกด้วยรูป เสียง กลิ่น รส และผัสสะทั้งหลายที่น่ารื่นรมย์ใจ ขอเดชะข้าพระพุทธเจ้าเคยบริโภคสมบัติมาแล้วในไตรทิพย์ เคยมีหมู่นางอัปสรแวดล้อมมาแล้ว ข้าพระพุทธเจ้ามารู้ว่า พระองค์เป็นพาล ต้องอาศัยคนอื่น นำไปด้วยไม้เท้า ดังคนตาบอด แล้วจะอยู่ในราชสกุลเช่นนั้น ไม่ได้เลย</p></blockquote><p>พระราชาตรัสว่า</p><blockquote><p>ดูก่อนพ่อโสมนัสส์ ถ้าหากว่าบิดาเป็นพาล ต้องอาศัยผู้อื่นจูงไปไซร้ เจ้าจงอดโทษให้แก่บิดาสักครั้งหนึ่งเถิด ถ้าแม้ว่าโทษเช่นนี้จะพึงมีอีกไซร้ เจ้าจงทำตามอัธยาศัยเถิด</p></blockquote><p>พระมหาสัตว์เมื่อจะถวายโอวาทพระราชบิดา จึงตรัสคาถา ๘ คาถา ความว่า</p><blockquote><p>กรรมที่บุคคลใดไม่พิจารณาให้ถี่ถ้วนเสียก่อนแล้วทำลงไป ผลชั่วร้ายย่อมมีแก่บุคคลนั้น เหมือนความวิบัติแห่งยาแก้โรคฉะนั้น</p><p>ส่วนกรรมที่บุคคลใดพิจารณาถี่ถ้วนก่อนแล้วทำลงไป ผลอันเจริญย่อมมีแก่บุคคลนั้น เหมือนความถึงพร้อมแห่งยาแก้โรคฉะนั้น</p><p>คฤหัสถ์ผู้บริโภคกาม เป็นคนเกียจคร้านไม่ดี บรรพชิตไม่สำรวมไม่งาม พระราชาไม่ทรงใคร่ครวญเสียก่อนแล้วทำลงไปไม่ดี บัณฑิตมีความโกรธเป็นเจ้าเรือนก็ไม่ดี</p><p>ข้าแต่พระองค์ผู้เป็นอธิบดีแห่งทิศ กษัตริย์ทรงใคร่ครวญเสียก่อนแล้วจึงค่อยทำ ยังไม่ได้พิจารณาใคร่ครวญก่อน แล้วไม่ควรทำกิจการอะไร พระเกียรติยศของพระราชาผู้ทรงใคร่ครวญเสียก่อนแล้วจึงทำลงไป ย่อมเจริญยิ่งๆ ขึ้น</p><p>ข้าแต่พระจอมภูมิบาล อิสรชนควรพิจารณาเสียก่อนแล้วจึงลงอาชญา กรรมที่ทำด้วยความรีบร้อนย่อมเดือดร้อน อนึ่ง ความตั้งตนไว้โดยชอบ และประโยชน์ของนรชนย่อมไม่ตามเดือดร้อนในภายหลัง</p><p>อนึ่ง ชนเหล่าใดจำแนกแจกแจง ด้วยปัญญาแล้วกระทำกรรมทั้งหลาย ที่ไม่ตามเดือดร้อนในภายหลังในโลก กรรมของชนเหล่านั้นท่านผู้รู้สรรเสริญมีความสุขเป็นกำไร พุทธาทิบัณฑิต อนุมัติแล้ว</p><p>ขอเดชะ ข้าแต่พระองค์ผู้เป็นจอมประชาชน นายประตู ตำรวจดาบ และพวกเพชฌฆาต พากันไปจะฆ่าข้าพระพุทธเจ้า พวกนั้นพากันฉุดคร่าข้าพระพุทธเจ้า ผู้กำลังนั่งอยู่บนพระเพลาแห่งพระราชมารดามาโดยพลัน</p><p>ข้าแต่พระราชบิดา แท้จริง ข้าพระพุทธเจ้าถึงความหวั่นกลัวต่อมรณภัย คับแคบ ฝืดเคืองเหลือเกิน วันนี้ข้าพระพุทธเจ้าได้มีชีวิตอันเป็นที่รัก หวานซาบซึ้งใจ รอดพ้นจากการถูกประหารมาได้แสนยาก จึงน้อมใจต่อบรรพชาอย่างเดียว</p></blockquote><p>เมื่อพระมหาสัตว์เจ้าแสดงธรรมอย่างนี้แล้ว พระเจ้าเรณุราชตรัสเรียกพระราชเทวีมาเฝ้าแล้วตรัสว่า</p><blockquote><p>ดูก่อนสุธรรมาเทวี โสมนัสสกุมารโอรสของเธอนี้ยังรุ่นหนุ่มน่าเอ็นดู วันนี้เราอ้อนวอนเขาไว้ก็ไม่ได้สมปรารถนา แม้เธอก็ควรจะอ้อนวอนโอรสของเธอ ดูบ้าง</p></blockquote><p>พระนางสุธรรมาเทวีกลับส่งเสริมพระโอรสเพื่อบรรพชาอย่างเดียว ตรัสว่า</p><blockquote><p>ดูก่อนพระลูกรัก เจ้าจงยินดีด้วยภิกขาจาริยวัตรเถิด จงใคร่ครวญในธรรมทั้งหลาย แล้วละเว้นบรรพชาของคนมิจฉาทิฏฐิเสียเถิด เจ้าจงวางอาชญาในสรรพสัตว์ นักบวชละวางอาชญาในสรรพสัตว์ทั้งหลายแล้วเป็นผู้ไม่ถูกติเตียนแล้ว ย่อมเข้าถึงพรหมสถาน</p></blockquote><p>ลำดับนั้น พระเจ้าเรณุราชตรัสพระคาถาความว่า</p><blockquote><p>ดูก่อนสุธรรมาเทวี เธอพูดคำเช่นใด คำเช่นนั้นน่าประหลาดอัศจรรย์จริงหนอ เราได้รับทุกข์อยู่แล้ว เธอยังกลับเพิ่มทุกข์ให้อีก ฉันขอร้องเธอให้ช่วยอ้อนวอนลูก เธอกลับสนับสนุนให้โสมนัสสกุมารเกิดอุตสาหะยิ่งขึ้น</p></blockquote><p>พระนางเทวีตรัสอีกว่า</p><blockquote><p>พระอริยเจ้าเหล่าใด หลุดพ้นแล้วจากกิเลสทั้งหลายมีราคะเป็นต้น บริโภคปัจจัยอันหาโทษมิได้ ผู้ดับแล้วด้วยกิเลสปรินิพพานธาตุ เที่ยวไปในโลกนี้ หม่อมฉันไม่อาจจะห้ามโอรสผู้ดำเนินไปตามมรรคาของพระอริยเจ้าเหล่านั้นได้</p></blockquote><p>พระราชาทรงสดับพระเสาวนีย์ของพระนางเทวีแล้วตรัสว่า</p><blockquote><p>ชนเหล่าใดมีปัญญา เป็นพหูสูต ตรึกตรองเหตุการณ์ถี่ถ้วนมาก พระนางสุธรรมาเทวีนี้ เป็นผู้มีความขวนขวายน้อย ปราศจากความโศกเศร้า ได้สดับคำสุภาษิตของชนเหล่าใด ชนเหล่านั้นควรจะสมาคมคบหาทีเดียว</p></blockquote><p>แท้จริง พระนางสุธรรมาราชเทวีนั้น ได้ทรงสดับคำสุภาษิตของโสมนัสสกุมารนั่นเอง จึงเกิดเป็นผู้มีความขวนขวายน้อย แม้พระราชาก็ตรัสหมายถึงพระราชโอรส นั้นเหมือนกัน</p><p>พระมหาสัตว์เจ้าถวายบังคมพระราชมารดาบิดาแล้วกราบทูลว่า “ถ้าหากว่าโทษผิดของข้าพระพุทธเจ้ามีอยู่ไซร้ ขอพระชนกชนนี ได้โปรดทรงพระกรุณาอดโทษด้วยเถิด” แล้วประคองอัญชลีต่อมหาชน บ่ายพระพักตร์ต่อหิมวันตประเทศเสด็จดำเนินไป เมื่อมหาชนส่งเสด็จกลับแล้ว เทพยดาทั้งหลายพากันมาด้วยเพศมนุษย์ พาข้ามขุนเขา ๗ ลูก นำไปสู่ป่าหิมพานต์ ทรงบรรพชาเป็นดาบสอยู่ในบรรณศาลา อันวิสสุกรรมเทพบุตรนิรมิตไว้ให้ เทพยดาทั้งหลายต่างอภิบาลบำรุงพระมหาสัตว์เจ้าด้วยเพศมนุษย์ ผู้อภิบาลบำรุงในราชสกุล จนกระทั่งพระมหาสัตว์เจ้ามีพระชนมายุได้ ๑๖ ปี ฝ่ายมหาชนพากันโบยตีชฎิลโกงจนถึงสิ้นชีวิต พระมหาสัตว์เจ้ายังฌานและอภิญญาให้เกิดแล้ว ได้เป็นผู้มีพรหมโลกเป็นที่ไปในเบื้องหน้า</p><p>พระบรมศาสดาครั้นทรงนำพระธรรมเทศนานี้มาแสดงแล้ว ตรัสว่า “ภิกษุทั้งหลาย แม้ในชาติก่อน พระเทวทัตนี้ก็พยายามฆ่าเราตถาคตอย่างนี้เหมือนกัน” ดังนี้แล้ว ทรงประชุมชาดกว่า ชฎิลโกหกในครั้งนั้นได้มาเป็นพระเทวทัต พระมารดาได้มาเป็นพระนางสิริมหามายา พระมหารักขิตดาบส (ผู้เป็นอาจารย์) ได้มาเป็นพระสารีบุตร ส่วนโสมนัสสกุมาร (พระโอรสผู้มีปัญญา) ได้มาเป็นเราผู้ตถาคต ฉะนี้แล</p><p class="moral">ชาดกเรื่องนี้สอนให้รู้ว่า การกระทำใดๆ โดยไม่ไตร่ตรองให้ถี่ถ้วน ย่อมนำมาซึ่งความผิดพลาดและผลร้ายภายหลัง ในทางตรงกันข้าม การพิจารณาใคร่ครวญอย่างรอบคอบก่อนลงมือทำ ย่อมนำมาซึ่งความเจริญและความสุขสวัสดีแก่ตนและผู้อื่นเสมอ จบ</p>
  </div>
</body>
</html>
