
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>กักการุชาดก ว่าด้วย ผู้ควรประดับดอกฟักทิพย์</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
    <div class="audio-wrapper">
      <a href="#" class="download-link">↓ ดาวน์โหลดเสียงนี้ [?]</a>
      <audio controls>
        <source src="sound.mp3" type="audio/mpeg">
        เบราว์เซอร์ของคุณไม่รองรับการเล่นไฟล์เสียง
      </audio>
    </div>
    <h1>กักการุชาดก ว่าด้วย ผู้ควรประดับดอกฟักทิพย์</h1><section class="story"><p>พระศาสดาเมื่อประทับอยู่ ณ พระวิหารเชตวัน ทรงปรารภพระเทวทัต จึงตรัสพระธรรมเทศนานี้ว่า ได้ยินว่าเมื่อพระเทวทัตทำลายสงฆ์แล้ว เมื่อบริษัทหลีกไปพร้อมกับพระอัครสาวก โลหิตร้อนได้พุ่งออกจากปาก ภิกษุทั้งหลายจึงสนทนากันในโรงธรรมสภาว่า พระเทวทัตกล่าวคำเท็จทำลายสงฆ์ บัดนี้เป็นไข้เสวยทุกขเวทนามาก</p><p>พระศาสดาเสด็จมาแล้วตรัสถามว่า "ภิกษุทั้งหลาย บัดนี้พวกเธอนั่งสนทนากันด้วยเรื่องอะไรหนอ?" เมื่อภิกษุเหล่านั้นกราบทูลให้ทรงทราบถึงเรื่องที่สนทนากัน จึงตรัสว่า "ภิกษุทั้งหลาย มิใช่บัดนี้เท่านั้น แม้ในกาลก่อน พระเทวทัตนี้ก็ได้เป็นผู้พูดเท็จเหมือนกัน อนึ่ง พระเทวทัตนี้พูดมุสาวาททำลายสงฆ์ แล้วเป็นไข้เสวยทุกข์มากในบัดนี้เท่านั้นหามิได้ แม้ในกาลก่อนก็ได้เสวยทุกข์มากแล้วเช่นกัน" จึงทรงนำเอาเรื่องในอดีตมาสาธก ดังต่อไปนี้:</p><p>ในอดีตกาล เมื่อพระเจ้าพรหมทัตครองราชสมบัติอยู่ในนครพาราณสี พระโพธิสัตว์ได้เป็นเทวบุตรองค์หนึ่งในภพดาวดึงส์ สมัยนั้นในนครพาราณสีมีการจัดมหรสพใหญ่ บรรดาเหล่านาค ครุฑ และภุมมัฏฐกเทวดาจำนวนมากต่างพากันมาชมมหรสพ เทวบุตร ๔ องค์จากภพดาวดึงส์ก็ประดับเศียรด้วยดอกไม้ทิพย์ชื่อกักการุ พากันมายังลานมหรสพ กลิ่นหอมของดอกไม้นั้นฟุ้งขจรขจายไปทั่วพระนครกว่า ๑๒ โยชน์ ทำให้ผู้คนต่างพากันสืบเสาะหาว่าใครเป็นผู้ประดับดอกไม้เหล่านี้</p><p>เทวบุตรเหล่านั้นทราบว่ามนุษย์กำลังตามหาตน จึงเหาะขึ้นสู่ลานหลวงยืนอยู่ในอากาศด้วยเทวานุภาพอันยิ่งใหญ่ มหาชนและพระราชา ตลอดจนเหล่าอิสรชน เช่น เศรษฐีและอุปราช ต่างพากันมาเฝ้าดู และสอบถามเทวบุตรเหล่านั้นว่า "ข้าแต่เจ้านาย ท่านทั้งหลายมาจากเทวโลกชั้นไหน?"</p><p>เทวบุตรตอบว่า "มาจากเทวโลกชั้นดาวดึงส์"</p><p>มนุษย์ถามว่า "พวกท่านมาด้วยกิจธุระอะไร?"</p><p>เทวบุตรตอบว่า "มาด้วยความต้องการดูมหรสพ"</p><p>มนุษย์ถามว่า "นี่ชื่อดอกอะไร?"</p><p>เทวบุตรตอบว่า "ชื่อดอกฟักทิพย์"</p><p>มนุษย์ทั้งหลายกล่าวว่า "ข้าแต่เจ้านาย ท่านทั้งหลายโปรดประดับดอกไม้อื่นในเทวโลกเถิด จงให้ดอกฟักทิพย์นี้แก่พวกเราเถิด"</p><p>เทวบุตรทั้งหลายกล่าวว่า "ดอกไม้ทิพย์เหล่านี้มีอานุภาพมาก สมควรแก่เทวดาทั้งหลายเท่านั้น ไม่สมควรแก่คนเลวทรามไร้ปัญญา มีอัธยาศัยน้อมไปในทางต่ำทราม ทุศีลในมนุษยโลก แต่สมควรแก่มนุษย์ทั้งหลายผู้ประกอบด้วยคุณเหล่านี้"</p><p>ครั้นกล่าวอย่างนี้แล้ว เทพบุตรผู้ใหญ่ในสี่องค์นั้น จึงกล่าวคาถาที่ ๑ ว่า:</p><blockquote class="thai">ผู้ใด ไม่ลักสิ่งของด้วยกาย ไม่พูดเท็จด้วยวาจา ได้รับยศแล้วไม่พึงมัวเมา ผู้นั้นแล ย่อมควรจะประดับดอกฟักทิพย์.</blockquote><p>และกล่าวเสริมว่า บุคคลใดประกอบด้วยคุณเหล่านี้ บุคคลนั้นย่อมควรขอดอกไม้เหล่านี้ พวกเราจักให้แก่บุคคลนั้น</p><p>ปุโรหิตได้ฟังดังนั้นจึงคิดว่า ตนเองไม่มีคุณเหล่านี้แม้แต่อย่างเดียว แต่จะกล่าวมุสาวาทรับเอาดอกไม้เหล่านี้มาประดับ เพื่อให้มหาชนเข้าใจว่าตนเป็นผู้สมบูรณ์ด้วยคุณสมบัติ ปุโรหิตนั้นจึงกล่าวว่า "เราเป็นผู้ประกอบด้วยคุณเหล่านี้" แล้วขอดอกไม้ทิพย์มาประดับ แล้วอ้อนวอนขอกะเทวบุตรองค์ที่ ๒ อีก เทวบุตรองค์ที่ ๒ นั้น จึงกล่าวคาถาที่ ๒ ว่า:</p><blockquote class="thai">ผู้ใด แสวงหาทรัพย์มาได้โดยชอบธรรม ไม่ล่อลวงเอาทรัพย์เขามา ได้โภคทรัพย์แล้วก็ไม่มัวเมา ผู้นั้นแล ย่อมควรจะประดับดอกฟักทิพย์.</blockquote><p>ปุโรหิตกล่าวว่า "เราเป็นผู้ประกอบด้วยคุณเหล่านี้" แล้วขอดอกไม้ทิพย์มาประดับ จากนั้นจึงอ้อนวอนขอกะเทวบุตรองค์ที่ ๓ เทวบุตรองค์ที่ ๓ นั้น จึงกล่าวคาถาที่ ๓ ว่า:</p><blockquote class="thai">ผู้ใด มีจิตไม่จืดจางเร็ว และมีศรัทธาไม่คลายง่ายๆ ไม่บริโภคของดีๆแต่ผู้เดียว ผู้นั้นแล ย่อมควรจะประดับดอกฟักทิพย์.</blockquote><p>ปุโรหิตกล่าวว่า "เราเป็นผู้ประกอบด้วยคุณเหล่านี้" แล้วขอดอกไม้ทิพย์มาประดับ แล้วอ้อนวอนขอกะเทวบุตรองค์ที่ ๔ อีก เทวบุตรองค์ที่ ๔ นั้น จึงกล่าวคาถาที่ ๔ ว่า:</p><blockquote class="thai">ผู้ใด ไม่บริภาษสัตบุรุษ ทั้งต่อหน้า หรือลับหลัง พูดอย่างใด ทำอย่างนั้น ผู้นั้นแล ย่อมควรจะประดับดอกฟักทิพย์.</blockquote><p>ปุโรหิตกล่าวว่า "เราเป็นผู้ประกอบด้วยคุณเหล่านี้" เทวบุตรทั้ง ๔ องค์ได้ให้ดอกไม้ทิพย์ทั้ง ๔ แก่ปุโรหิตแล้วพากันกลับไปยังเทวโลก ในเวลาที่เทวบุตรเหล่านั้นจากไป เวทนาอันยิ่งใหญ่ได้เกิดขึ้นที่ศีรษะของปุโรหิต ศีรษะของเขาเป็นเหมือนถูกทิ่มด้วยยอดเขาอันแหลมคม และเป็นเหมือนถูกบีบรัดด้วยแผ่นเหล็กฉะนั้น</p><p>ปุโรหิตนั้นได้รับทุกขเวทนาอย่างแสนสาหัส กลิ้งไป กลิ้งมาร้องเสียงดังลั่น และเมื่อมหาชนถามว่า "นี่อะไรกัน?" เขาจึงกล่าวว่า "เรากล่าวมุสาวาทในคุณซึ่งไม่มีอยู่ภายในเราเลยว่ามีอยู่ แล้วขอดอกไม้เหล่านี้จากเทวบุตรเหล่านั้น ท่านทั้งหลายจงช่วยนำเอาดอกไม้เหล่านี้ออกจากศีรษะของเราด้วยเถิด"</p><p>ชนทั้งหลายถึงจะช่วยกันปลดดอกไม้เหล่านั้น ก็ไม่สามารถจะปลดออกได้ ดอกไม้เหล่านั้นได้กลายเป็นเหมือนดอกไม้ที่ผูกรัดด้วยแผ่นเหล็ก ลำดับนั้น ชนทั้งหลายจึงหามปุโรหิตนั้นกลับไปเรือน ปุโรหิตนั้นร้องครวญครางอยู่ในเรือนเป็นเวลา ๗ วัน พระราชารับสั่งเรียกอำมาตย์ทั้งหลายมาแล้วตรัสว่า "พราหมณ์ผู้ทุศีลจักตาย เราจะทำอย่างไรกัน?"</p><p>อำมาตย์ทั้งหลายกราบทูลว่า "ข้าแต่สมมติเทพ ขอพระองค์โปรดให้จัดมหรสพอีกเถิด เทวบุตรทั้งหลายจักมาอีก" พระราชาจึงให้จัดมหรสพอีกครั้ง เทวบุตรทั้งหลายก็มาอีก ทำให้พระนครทั้งสิ้นมีกลิ่นหอมเดียวกันด้วยกลิ่นหอมของดอกไม้ แล้วได้ยืนอยู่ที่พระลานหลวงเหมือนเช่นเคย มหาชนประชุมกันแล้ว นำพราหมณ์ผู้ทุศีลมาให้นอนหงายอยู่ข้างหน้าของเทวบุตรเหล่านั้น พราหมณ์ปุโรหิตนั้นอ้อนวอนเทวบุตรทั้งหลายว่า "ข้าแต่ท่านนาย ขอท่านทั้งหลายจงให้ชีวิตแก่ข้าพเจ้าเถิด"</p><p>เทวบุตรเหล่านั้นติเตียนพราหมณ์ปุโรหิตนั้นในท่ามกลางมหาชนว่า "ดอกไม้เหล่านี้ไม่สมควรแก่ท่านผู้ลามกทุศีลมีบาปธรรม ท่านได้สำคัญว่าจักลวงเทวบุตรเหล่านี้ น่าอนาถ ท่านได้รับผลแห่งมุสาวาทของตนแล้ว" ครั้นติเตียนแล้วจึงปลดดอกไม้ออกจากศีรษะ ให้โอวาทแก่มหาชนแล้วได้ไปยังสถานที่ของตนทันที</p><p>พระศาสดาครั้นทรงนำพระธรรมเทศนานี้มาแสดงแล้ว จึงทรงประชุมชาดกว่า พราหมณ์ในครั้งนั้น ได้มาเป็นพระเทวทัต บรรดาเทวบุตรเหล่านั้น องค์หนึ่งได้เป็นพระกัสสป องค์หนึ่งได้เป็นพระโมคคัลลานะ องค์หนึ่งได้เป็นพระสารีบุตร ส่วนเทวบุตรผู้เป็นหัวหน้า ได้มาเป็นเราตถาคต ฉะนี้แล</p></section><section class="moral"><p class="moral">การกล่าวเท็จเพื่อหลอกลวงผู้อื่นและอวดอ้างคุณความดีที่ตนไม่มี ย่อมนำมาซึ่งความทุกข์และภัยพิบัติแก่ตนเองในที่สุด ดอกฟักทิพย์ (สัญลักษณ์ของคุณธรรม) ย่อมคู่ควรแก่ผู้มีสัจจะและประพฤติตรงเท่านั้น จบ</p></section>
  </div>
</body>
</html>
