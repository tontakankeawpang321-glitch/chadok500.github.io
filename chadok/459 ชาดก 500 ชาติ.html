
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>ปานียชาดก ว่าด้วย การทำบาปแล้วรังเกียจบาปที่ทำ</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
 <div class="container">
     <div class="audio-wrapper">
      <a
        class="download-link"
        href="https://drive.google.com/uc?export=download&id="
        target="_blank"
        rel="noopener"
      >
        ↓ ดาวน์โหลดเสียงนี้
      </a>

      <iframe
        class="drive-audio"
        src="https://drive.google.com/file/d//preview"
        allow="autoplay"
        loading="lazy"
      ></iframe>
    </div>
    <h1>ปานียชาดก ว่าด้วย การทำบาปแล้วรังเกียจบาปที่ทำ</h1><p>พระศาสดา เมื่อทรงประทับอยู่ที่พระเชตวันมหาวิหาร ทรงปรารภถึงการข่มกิเลส จึงตรัสพระธรรมเทศนานี้ โดยมีรายละเอียดดังนี้ สมัยหนึ่ง คฤหัสถ์ชาวกรุงสาวัตถีจำนวนประมาณ ๕๐๐ คน ซึ่งเป็นสหายกัน ได้ฟังพระธรรมเทศนาของพระตถาคตแล้วจึงออกบวชเป็นภิกษุสงฆ์ พากันอยู่ในโกฏฐิสัณฐาคาร พอถึงเวลาเที่ยงคืน ต่างก็ตรึกถึงกามวิตก (เช่นเดียวกับเรื่องในกุมภการชาดก สัตตกนิบาต)</p><p>ครั้นท่านพระอานนท์ได้ให้ภิกษุสงฆ์ประชุมกันตามพระบัญชาของพระผู้มีพระภาคเจ้าแล้ว พระศาสดาประทับนั่งเหนืออาสนะที่จัดถวาย ไม่ทรงเจาะจงบุคคล แต่ตรัสด้วยพระประสงค์จะสงเคราะห์ภิกษุทั้งปวงว่า "ดูก่อนภิกษุทั้งหลาย ขึ้นชื่อว่ากิเลส แม้เพียงเล็กน้อยก็ไม่มีเลย ธรรมดาว่าภิกษุต้องข่มกิเลสที่เกิดขึ้นแล้วๆ เสียให้ได้ บัณฑิตในครั้งก่อน แม้เมื่อพระพุทธเจ้ายังไม่เสด็จอุบัติขึ้น ก็สามารถข่มกิเลสทั้งหลายได้สำเร็จ บรรลุปัจเจกพุทธญาณ" ดังนี้แล้ว จึงทรงนำอดีตนิทานมาตรัสเล่า ดังต่อไปนี้</p><p>ในอดีตกาล เมื่อพระเจ้าพรหมทัตเสวยราชสมบัติอยู่ในกรุงพาราณสี ณ หมู่บ้านเล็กๆ แห่งหนึ่งในแคว้นกาสี มีสหายสองคนพากันถือกระออมน้ำดื่มไปยังไร่ในป่า พวกเขาได้วางกระออมน้ำไว้แล้วไปทำงานในไร่ พอถึงเวลาที่กระหายน้ำก็พากันมาดื่มน้ำ สหายคนหนึ่งเมื่อมาถึง ได้เก็บน้ำของตนไว้ แล้วดื่มน้ำจากกระออมของสหายอีกคนหนึ่ง เมื่อถึงตอนเย็นหลังจากออกจากป่าแล้ว เขายืนอาบน้ำและสำรวจดูว่าวันนี้ตนได้ทำบาปอะไรบ้างด้วยกายทวาร เห็นว่าการที่ขโมยน้ำของเพื่อนดื่มนั้นเป็นบาป เขารู้สึกสลดใจและคิดว่า "ตัณหานี้เมื่อมันเจริญขึ้น ย่อมจะพาเราเข้าสู่อบายทั้งหลายเป็นแน่แท้ เราจักต้องข่มกิเลสอันนี้เสียให้ได้" เขาจึงน้อมนำเอาการขโมยน้ำของเพื่อนมาเป็นอารมณ์ เจริญวิปัสสนาจนบรรลุปัจเจกพุทธญาณ แล้วยืนนึกถึงคุณที่ตนได้รับ</p><p>ทันใดนั้น สหายอีกคนหนึ่งซึ่งอาบน้ำเสร็จแล้วได้เดินเข้ามาและกล่าวกะเขาว่า "มาเถิดสหาย เรากลับบ้านกันเถิด" เขาก็ตอบว่า "ท่านไปเถิด ฉันไม่มีจิตคิดถึงบ้านแล้ว ฉันเป็นพระปัจเจกพุทธเจ้าแล้ว" สหายผู้นั้นกล่าวว่า "พระปัจเจกพุทธเจ้าทั้งหลายไม่เป็นเช่นท่านหรอก" พระปัจเจกพุทธเจ้าองค์นั้นจึงถามกลับว่า "เป็นเช่นไรเล่า?" สหายจึงตอบว่า "พระปัจเจกพุทธเจ้าทั้งหลายมีผมยาวเพียง ๒ องคุลี ทรงครองผ้าย้อมน้ำฝาด และพากันอยู่ ณ เงื้อมเขานันทมูลกะ ในป่าหิมพานต์ตอนเหนือ"</p><p>พระปัจเจกพุทธเจ้าองค์นั้นจึงลูบศีรษะของตน ในบัดดลนั้นเอง เพศคฤหัสถ์ของท่านก็อันตรธานหายไป ท่านกลับกลายเป็นผู้ครองผ้าสองชั้นที่ย้อมแล้ว คาดรัดประคดคล้ายสายฟ้า มีจีวรเฉวียงบ่าสีเพียงดังแผ่นครั่ง ห่มเฉวียงบ่าไว้ข้างหนึ่ง มีผ้าบังสุกุลจีวรสีเมฆพาดอยู่บนบ่าเบื้องขวา มีบาตรดินสีเหมือนแมลงภู่คล้องอยู่ที่บ่าเบื้องซ้าย ท่านสถิตอยู่ในอากาศ แสดงธรรมแล้วเหาะไปยังเงื้อมเขานันทมูลกะทันที</p><p>ยังมีกุฎุมพีคนหนึ่งในกาสิกคามนั้นเอง ขณะที่นั่งอยู่ที่ตลาด เห็นชายผู้หนึ่งพาภริยาของตนเดินผ่านไป ก็บังเกิดความกำหนัดในใจ มองดูหญิงผู้เลอโฉมนั้น ครั้นมองแล้วก็ได้มาหวนคิดอีกว่า "ความโลภนี้เอง เมื่อมันเจริญขึ้น ย่อมจะโยนเราเข้าไปในอบายทั้งหลายได้" เขาจึงเกิดความสลดใจและเจริญวิปัสสนาจนบรรลุปัจเจกพุทธญาณ แล้วสถิตอยู่ในอากาศแสดงธรรมและเหาะไปยังเงื้อมเขานันทมูลกะเช่นเดียวกัน</p><p>อีกคู่หนึ่งคือบิดากับบุตร เป็นชาวกาสิกคามเช่นกัน พวกเขาเดินทางไปด้วยกัน แต่มีพวกโจรป่าซุ่มอยู่ที่ปากทางเข้าป่า ซึ่งเป็นที่รู้กันว่าถ้าจับบิดากับบุตรได้ ก็จะยึดบุตรไว้แล้วปล่อยบิดาไปเพื่อให้นำทรัพย์มาไถ่บุตร ถ้าจับพี่น้องสองคนได้ก็จะยึดน้องชายเอาไว้ ปล่อยพี่ชายไป ถ้าจับอาจารย์กับอันเตวาสิก (ศิษย์) ได้ ก็จะยึดอาจารย์ไว้ ปล่อยอันเตวาสิกไป โดยอันเตวาสิกต้องไปนำทรัพย์มาไถ่ตัวอาจารย์ เพราะความโลภในศิลปะ</p><p>ลำดับนั้น บิดาและบุตรคู่นั้นทราบว่ามีพวกโจรซุ่มอยู่ จึงทำข้อตกลงกันไว้ว่า "เจ้าอย่าเรียกข้าว่าพ่อนะ ส่วนข้าก็จะไม่เรียกเอ็งว่าลูก" ต่อมาพวกเขาถูกพวกโจรจับได้ เมื่อถูกถามว่าพวกเขาเป็นอะไรกัน ต่างคนก็ต่างพูดมุสาวาท แกล้งตอบว่า "เราไม่ได้เป็นอะไรกัน" โจรจึงปล่อยคนทั้งคู่ไป เมื่อทั้งคู่ออกพ้นจากป่าและยืนอาบน้ำอยู่ในเวลาเย็น บุตรชายชำระศีลของตนและพิจารณาเห็นมุสาวาทนั้น เขาก็คิดว่า "บาปนี้เมื่อเจริญขึ้น ย่อมจะโยนเราไปในอบายทั้งหลายได้ เราจักต้องข่มกิเลสนี้ให้ได้" ดังนี้แล้วจึงเจริญวิปัสสนา ทำปัจเจกพุทธญาณให้เกิดขึ้น แล้วสถิตอยู่ในอากาศ แสดงธรรมแก่บิดา แล้วเหาะไปยังเงื้อมเขานันทมูลกะเหมือนกัน</p><p>ยังมีนายอำเภออีกผู้หนึ่งในแคว้นกาสิกะเช่นกัน บังคับให้คนฆ่าสัตว์ ครั้นถึงเวลาที่จะต้องประกอบพิธีพลีกรรม มหาชนพากันมากราบเรียนเขาว่า "เจ้านายขอรับ พวกเราจะต้องฆ่าเนื้อและสุกรเป็นต้น เพื่อกระทำพลีกรรมแก่หมู่ยักษ์ขอรับ เพราะกาลนี้เป็นกาลแห่งพลีกรรม" นายอำเภอจึงกล่าวว่า "พวกท่านจงกระทำตามแบบอย่างที่เคยทำมาในครั้งก่อนนั่นแหละ" พวกมนุษย์จึงพากันทำปาณาติบาตมากมาย เขามองเห็นปลาและเนื้อจำนวนมากแล้วรู้สึกรำคาญใจว่า "มนุษย์เหล่านี้ที่ฆ่าสัตว์จำนวนมากขนาดนี้ ก็จะฆ่าตามคำของเราผู้เดียวเท่านั้น" ดังนี้แล้ว จึงยืนพิงช่องหน้าต่าง เจริญวิปัสสนาจนบรรลุปัจเจกพุทธญาณ แล้วสถิตอยู่ในอากาศแสดงธรรมและเหาะไปยังเงื้อมเขานันทมูลกะเช่นกัน</p><p>และยังมีนายอำเภออีกผู้หนึ่งในแคว้นกาสิกะเหมือนกัน เข้มงวดกับการห้ามซื้อขายน้ำเมา แต่ถูกมหาชนพากันถามว่า "เจ้านายขอรับ เมื่อก่อน เวลานี้เป็นเวลาสำหรับงานประเพณีที่เรียกว่า งานสุราฉัณ (สุราที่ดื่มกันในวันมีมหรสพ) พวกกระผมจะทำอย่างไรขอรับ" เขากล่าวว่า "พวกท่านจงทำตามแบบอย่างเก่าก่อน" พวกมนุษย์พากันจัดงานมหรสพ ดื่มสุราจนเมาแล้วทะเลาะกัน จนมือเท้าแตกหัก ศีรษะแตก หูฉีกขาด ถูกจองจำด้วยสินไหมเป็นอันมาก นายอำเภอเห็นคนเหล่านั้นแล้ว คิดว่า "ถ้าเราไม่อนุญาต คนเหล่านี้ก็ไม่ต้องประสบทุกข์กัน" เขาเกิดความรำคาญใจเพียงแค่นี้ แล้วยืนพิงช่องหน้าต่างอยู่ เจริญวิปัสสนาจนบรรลุปัจเจกพุทธญาณ แล้วสถิตอยู่ในอากาศแสดงธรรมว่า "พวกท่านจงอย่าเป็นผู้ประมาทเถิด" แล้วเหาะไปยังเงื้อมเขานันทมูลกะเหมือนกัน</p><p>จำเนียรกาลนานมา พระปัจเจกพุทธเจ้าทั้ง ๕ พระองค์ต่างเหาะมาลงที่ประตูกรุงพาราณสีเพื่อภิกขาจาร พวกท่านล้วนนุ่งห่มผ้าเรียบร้อย เที่ยวโปรดสัตว์ด้วยอิริยาบถอันน่าเลื่อมใส จนไปถึงประตูวัง พระราชาทรงทอดพระเนตรเห็นพระคุณเจ้าเหล่านั้น ทรงมีจิตเลื่อมใส จึงนิมนต์ให้เข้าไปสู่พระราชนิเวศน์ ทรงล้างเท้า ทาด้วยน้ำมันหอม ถวายขาทนียและโภชนียะอันประณีต แล้วประทับนั่ง ณ ส่วนข้างหนึ่ง ตรัสถามว่า "พระคุณเจ้าผู้เจริญทั้งหลาย การบรรพชาในปฐมวัยของพระคุณเจ้าทั้งหลาย ดูช่างงดงามจริง เมื่อจะบรรพชาในวัยนี้ พระคุณเจ้าทั้งหลายต่างเห็นโทษในกามทั้งหลายอย่างไรนะ อะไรเป็นอารมณ์ของพระคุณเจ้าเล่า" เมื่อพระปัจเจกพุทธเจ้าเหล่านั้นจะทูลตอบแด่พระราชานั้น จึงทูลเป็นคาถาองค์ละ ๑ คาถา ดังต่อไปนี้</p><blockquote><p>อาตมภาพเป็นมิตรของชายคนหนึ่ง ได้บริโภคน้ำของมิตรที่เขาไม่ได้ให้ เพราะเหตุนั้นภายหลังอาตมภาพรังเกียจว่า เราทำบาปนั้นไว้แล้วอย่าได้กระทำบาปอีกเลย เพราะเหตุนั้น อาตมภาพจึงออกบวช</p><p>ความพอใจบังเกิดขึ้นแก่อาตมภาพ เพราะเห็นภรรยาของผู้อื่น เพราะเหตุนั้น ภายหลังอาตมภาพรังเกียจว่า เราได้ทำบาปนั้นไว้แล้วอย่าได้กระทำบาปนั้นอีกเลย เพราะเหตุนั้นอาตมภาพจึงออกบวช</p><p>ขอถวายพระพรมหาบพิตร โจรทั้งหลายจับโยมบิดาของอาตมภาพไว้ในป่า อาตมภาพถูกโจรเหล่านั้นถาม รู้อยู่ได้แกล้งพูดถึงโยมบิดานั้นเป็นอย่างอื่นไป เพราะเหตุนั้น ภายหลังอาตมภาพรังเกียจว่า เราได้ทำบาปนั้นไว้แล้วอย่าได้ทำบาปนั้นอีกเลย เพราะเหตุนั้นอาตมภาพจึงออกบวช</p><p>เมื่อพลีกรรมชื่อโสมยาคะปรากฏขึ้นแล้ว มนุษย์ทั้งหลายก็พากันกระทำปาณาติบาต อาตมภาพได้ยอมอนุญาตให้แก่พวกเขา เพราะเหตุนั้น ภายหลังอาตมภาพรังเกียจว่า เราได้ทำบาปนั้นไว้แล้วอย่าได้ทำบาปนั้นอีกเลย เพราะเหตุนั้น อาตมภาพจึงออกบวช</p><p>ในกาลก่อน ชนทั้งหลายในหมู่บ้านของอาตมภาพ สำคัญสุราและเมรัยว่าเป็นน้ำหวานจึงได้พากันดื่มน้ำเมา เพื่อความฉิบหายแก่ชนเป็นอันมาก อาตมภาพยอมอนุญาตให้แก่เขา เพราะเหตุนั้น ภายหลังอาตมภาพรังเกียจว่าเราได้ทำบาปนั้นไว้แล้ว อย่าได้ทำบาปนั้นอีกเลย เพราะเหตุนั้น อาตมภาพจึงออกบวช</p></blockquote><p>พระปัจเจกพุทธเจ้าทั้งหลายได้ภาษิตคาถาทั้ง ๕ เหล่านี้โดยลำดับ ฝ่ายพระราชาทรงสดับคำพยากรณ์ของพระปัจเจกพุทธเจ้าแต่ละองค์แล้ว ได้ทรงสดุดีว่า "พระคุณเจ้าผู้เจริญทั้งหลาย บรรพชานี้เหมาะสมแก่พระคุณเจ้าทั้งหลายทีเดียว" พระราชาทรงสดับพระธรรมเทศนาของพระปัจเจกพุทธเจ้าเหล่านั้น ทรงมีจิตเลื่อมใส ทรงถวายผ้าจีวรและเภสัช แล้วทรงส่งพระปัจเจกพุทธเจ้าไป แม้พระปัจเจกพุทธเจ้าเหล่านั้นก็ทำอนุโมทนาแด่ท้าวเธอแล้วพากันกลับไป ณ ที่นั้นนั่นแล</p><p>ตั้งแต่นั้นมา พระราชาทรงเบื่อหน่าย ไม่ยินดีในวัตถุกามทั้งหลาย พระกระยาหารอันมีรสเลิศต่างๆ ก็มิได้ทรงเรียกเสวย มิได้ทรงทอดพระเนตรพวกสตรี ทรงมีจิตเบื่อหน่าย เสด็จเข้าห้องอันทรงสิริ ประทับนั่งกระทำกสิณบริกรรมที่ข้างฝาอันมีสีขาว ทรงทำฌานให้บังเกิดขึ้นแล้ว พระองค์ทรงบรรลุฌานแล้ว เมื่อจะทรงติเตียนกามทั้งหลาย จึงตรัสพระคาถาว่า</p><blockquote>น่าติเตียนแท้ ซึ่งกามเป็นอันมาก มีกลิ่นเหม็น มีเสี้ยนหนามมาก เราส้องเสพอยู่ ไม่ได้รับความสุขเช่นนั้น</blockquote><p>ลำดับนั้น พระอัครมเหสีของพระองค์ทรงดำริว่า "พระราชาพระองค์นี้ ทรงสดับธรรมกถาของพระปัจเจกพุทธเจ้าทั้งหลายแล้ว ทรงมีท่าทางเบื่อหน่าย มิได้ตรัสกับพวกเราเลย เราจักคอยจับพระองค์ดูก่อน" ดังนี้แล้ว เสด็จไปสู่พระทวารตำหนักอันทรงสิริ ประทับยืนที่พระทวาร ทรงสดับพระอุทานของพระราชาผู้กำลังทรงติเตียนกามทั้งหลาย จึงตรัสว่า "ข้าแต่พระทูลกระหม่อม พระองค์ทรงติเตียนกาม ความสุขที่เช่นกับกามสุข ไม่มีละหรือ" เมื่อจะทรงพรรณนาถึงความสุขในกาม จึงตรัสพระคาถาต่อไปว่า</p><blockquote>กามทั้งหลายมีความพอใจมาก สุขอื่นยิ่งกว่ากามไม่มี ชนเหล่าใดส้องเสพกามทั้งหลาย ชนเหล่านั้นย่อมเข้าถึงสวรรค์</blockquote><p>พระโพธิสัตว์เจ้า ทรงได้สดับพระราชเสาวนีย์นั้นแล้ว เมื่อจะทรงติเตียนว่า "จงย่อยยับเสียเถิด เจ้าคนถ่อย เจ้าพูดอะไร ขึ้นชื่อว่าความสุขในกามทั้งหลายมีที่ไหนกันเล่า เพราะกามเหล่านี้เป็นวิปริณามทุกข์ทั้งนั้น" แหละ จึงได้ทรงภาษิตพระคาถาที่เหลือว่า</p><blockquote><p>กามทั้งหลายมีความพอใจน้อย ทุกข์อื่นยิ่งกว่ากามไม่มี ชนเหล่าใดส้องเสพกามทั้งหลาย ชนเหล่านั้นย่อมเข้าถึงนรก</p><p>เหมือนดาบที่ลับคมดีแล้วเชือด เหมือนกระบี่ที่ขัดดีแล้วแทง เหมือนหอกที่พุ่งปักอก (เจ็บปวดเพียงใด) กามทั้งหลายเป็นทุกข์ยิ่งกว่านั้น</p><p>หลุมถ่านเพลิงลุกโพลงแล้ว ลึกกว่าชั่วบุรุษ ผาลที่เขาเผาร้อนอยู่ตลอดวัน (ร้อนเพียงใด) กามทั้งหลายเป็นทุกข์ยิ่งกว่านั้น</p><p>เหมือนยาพิษชนิดร้ายแรง น้ำมันที่เดือดพล่าน ทองแดงที่กำลังละลายคว้าง (ร้อนเพียงใด) กามทั้งหลายเป็นทุกข์ยิ่งกว่านั้น</p></blockquote><p>พระมหาสัตว์ทรงแสดงธรรมแก่พระเทวีอย่างนี้แล้ว ได้ทรงให้พวกอำมาตย์ประชุมกัน แล้วตรัสว่า "ดูก่อนอำมาตย์ผู้เจริญทั้งหลาย พวกเธอจงรับราชสมบัติไว้เถิด ฉันจักบวช" แล้วเสด็จลุกขึ้นไปประทับในอากาศ ประทานพระโอวาท แล้วเสด็จไปสู่ป่าหิมพานต์ตอนเหนือโดยทางอากาศนั่นเอง ทรงให้สร้างอาศรม ณ ประเทศที่น่ารื่นรมย์ ผนวชเป็นฤๅษี ในที่สุดแห่งพระชนมายุ ได้เสด็จไปสู่พรหมโลกแล้ว</p><p>พระศาสดาทรงนำพระธรรมเทศนานี้มาแล้วจึงตรัสว่า "ดูก่อนภิกษุทั้งหลาย ขึ้นชื่อว่ากิเลสที่เป็นของเล็กน้อยนั้นไม่มีเลย แม้จะมีปริมาณน้อย บัณฑิตทั้งหลายก็พากันข่มเสียได้ทั้งนั้น" ดังนี้แล้ว จึงทรงประกาศสัจจะทั้งหลาย (เมื่อจบสัจจะ ภิกษุ ๕๐๐ รูป ดำรงอยู่ในพระอรหัตผล) ทรงประชุมชาดกว่า พระปัจเจกพุทธเจ้าทั้งหลายในครั้งนั้น ปรินิพพานแล้ว พระเทวีได้กลับมาเป็นพระมารดาของพระราหุล ส่วนพระเจ้าพาราณสี ก็คือเราตถาคต นั่นแล</p><p class="moral">เรื่องปานียชาดกนี้สอนให้เห็นว่า แม้กิเลสเพียงเล็กน้อยก็เป็นเหตุให้ใจเศร้าหมองและนำไปสู่ทุกข์ได้ จึงควรหมั่นพิจารณาข่มกิเลสอยู่เสมอเพื่อความบริสุทธิ์แห่งจิตและหนทางสู่ความพ้นทุกข์ จบ</p>
  </div>
</body>
</html>
