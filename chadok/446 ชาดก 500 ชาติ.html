
<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>ตักกลชาดก ว่าด้วย การเลี้ยงดูบิดามารดา</title>
  <link href="https://fonts.googleapis.com/css2?family=Taviraj:wght@400;500;600&display=swap" rel="stylesheet">
  <style>
    body {
      font-family: 'Taviraj', 'Times New Roman', serif;
      background-color: #ffffff;
      color: #333;
      margin: 0;
      padding: 40px 20px;
      line-height: 1.8;
      font-size: 18px; 
    }
    .container {
      max-width: 800px;
      margin: 0 auto;
    }
    h1 {
      text-align: center;
      font-weight: 600;
      font-size: 32px;
      margin-bottom: 10px;
      color: #333;
    }
    h2 {
      text-align: center;
      font-weight: 400;
      font-size: 20px;
      margin-top: 0;
      margin-bottom: 30px;
      color: #555;
    }
    .audio-wrapper {
      border: 1px solid #ddd;
      border-radius: 8px;
      padding: 15px;
      margin-bottom: 40px;
      background-color: #fcfcfc;
      text-align: center;
      box-shadow: 0 1px 3px rgba(0,0,0,0.05);
    }
    .download-link {
      display: block;
      text-align: center;
      font-size: 14px;
      color: #666;
      margin-bottom: 10px;
      text-decoration: none;
    }
    audio {
      width: 100%;
      max-width: 500px;
      height: 40px;
    }
    p {
      text-indent: 3em;
      margin-bottom: 25px;
      text-align: justify;
      word-break: break-word;
    }
    p.moral {
      font-weight: 500;
      color: #444;
    }
    @media (max-width: 600px) {
      body {
        padding: 20px 15px;
        font-size: 16px;
      }
      h1 {
        font-size: 24px;
      }
      h2 {
        font-size: 16px;
      }
      p {
        text-indent: 2em;
      }
    }
  </style>
</head>
<body>
  <div class="container">
    <div class="audio-wrapper">
      <a href="#" class="download-link">↓ ดาวน์โหลดเสียงนี้ [?]</a>
      <audio controls>
        <source src="sound.mp3" type="audio/mpeg">
        เบราว์เซอร์ของคุณไม่รองรับการเล่นไฟล์เสียง
      </audio>
    </div>
    <h1>ตักกลชาดก ว่าด้วย การเลี้ยงดูบิดามารดา</h1><p>พระศาสดาเมื่อประทับอยู่ ณ พระวิหารเชตวัน ทรงปรารภบุรุษผู้เลี้ยงดูบิดาท่านหนึ่ง จึงตรัสเรื่องนี้ว่า บุรุษผู้นี้เป็นลูกคนสุดท้องในตระกูลที่ยากจน เมื่อมารดาเสียชีวิตลง เขาก็ตื่นแต่เช้าตรู่ ปฏิบัติบิดาอย่างสม่ำเสมอ ตั้งแต่จัดหาไม้สีฟันและน้ำบ้วนปาก ไปจนถึงเตรียมอาหารที่หามาได้จากการรับจ้าง บำรุงเลี้ยงบิดาอย่างดีเสมอมา</p><p>บิดาเห็นดังนั้นจึงพูดกับบุตรว่า "ลูกรัก เจ้าทำงานทั้งในบ้านและนอกบ้านเพียงคนเดียว พ่อจะหาภรรยามาให้เจ้าช่วยแบ่งเบาภาระ" บุตรปฏิเสธด้วยความนอบน้อมว่า "ข้าแต่พ่อ หากมีสตรีเข้ามาอยู่ในเรือน อาจนำความไม่สบายใจมาให้เราได้ ขอพ่ออย่าคิดเช่นนั้นเลย ลูกจักเลี้ยงดูพ่อตลอดชีวิต และเมื่อพ่อล่วงลับไปแล้ว ลูกจักออกบวช"</p><p>แต่บิดาก็ยังนำหญิงสาวคนหนึ่งมาให้บุตรแต่งงานด้วย ซึ่งในตอนแรก นางก็ปรนนิบัติพ่อผัวและสามีด้วยความเคารพยำเกรง สามีจึงรักและมอบของดีๆ ให้ นางก็มักนำของเหล่านั้นไปมอบให้พ่อผัวเสมอ</p><p>วันหนึ่ง นางคิดว่า "สามีของเรามอบของให้เราคนเดียว ไม่ได้ให้แก่บิดาเลย สงสัยเขาคงไม่รักบิดาแน่ เราควรหาอุบายทำให้สามีเกลียดชังบิดา เพื่อที่จะขับไล่ตาแก่คนนี้ออกไปจากเรือน" ตั้งแต่นั้นมา นางก็เริ่มแกล้งพ่อผัวสารพัด ทั้งให้น้ำร้อนเกินไปหรือเย็นเกินไป ให้อาหารเค็มจัดหรือจืดชืด และข้าวปลาอาหารก็มักจะดิบ แฉะ หรือสุกๆ ดิบๆ เมื่อพ่อผัวโกรธ นางก็กล่าววาจาหยาบคายว่า "ใครจะทนปรนนิบัติคนแก่อย่างนี้ได้" แล้วก็แกล้งบ้วนน้ำลายหรือเสมหะเรี่ยราด แล้วไปฟ้องสามีว่า "ท่านจงดูการกระทำของบิดาท่านเถิด เมื่อฉันตักเตือนก็โกรธ ท่านจะให้ใครอยู่ร่วมบ้านกันแน่ ระหว่างบิดากับฉัน?"</p><p>สามีตอบภรรยาว่า "น้องรัก เจ้ายังสาวสามารถไปอยู่ที่ไหนก็ได้ แต่พ่อของฉันแก่แล้ว หากเจ้าทนไม่ได้ เจ้าก็จงออกจากบ้านนี้ไปเถิด" ภรรยาตกใจกลัว หมอบกราบแทบเท้าพ่อผัวขอขมาโทษพร้อมกล่าวว่า "ตั้งแต่นี้ไปฉันจะไม่ทำเช่นนั้นอีก" แล้วนางก็กลับมาปรนนิบัติพ่อผัวอย่างดีดังเดิม</p><p>บุรุษนั้นไม่ได้ไปฟังธรรมที่พระวิหาร 7 วัน เพราะภรรยาของเขามีพฤติกรรมไม่เหมาะสมกับบิดา เมื่อเรื่องราวคลี่คลายลงและภรรยากลับมาปฏิบัติดีดังเดิม เขาจึงกลับไปเฝ้าพระศาสดา พระศาสดาตรัสถามถึงการขาดการเข้าเฝ้า บุรุษนั้นจึงเล่าเรื่องราวทั้งหมดให้ฟัง พระศาสดาจึงตรัสว่า "เฉพาะในกาลนี้เท่านั้นที่ท่านไม่เชื่อถ้อยคำของภรรยา ไม่ขับบิดาออกจากเรือน แต่ในกาลก่อนท่านเชื่อถ้อยคำของภรรยาของท่าน นำบิดาไปป่าช้าผีดิบขุดหลุมฝังบิดา เราตถาคตเกิดเป็นบุตรมีอายุ ๗ ขวบ แสดงคุณของมารดาบิดา ห้ามการฆ่าบิดาได้ในเวลาที่จะตาย คราวนั้น ท่านเชื่อฟังถ้อยคำของเรา ปฏิบัติบิดาจนตลอดชีวิต แล้วไปเกิดในสวรรค์ โอวาทที่เราให้ไว้นี้นั้น แม้ท่านไปเกิดในภพอื่นก็ไม่ละวาง ด้วยเหตุนี้ท่านจึงไม่เชื่อถ้อยคำของภรรยา ไม่ขับไล่บิดาออกในบัดนี้" แล้วทรงนำเรื่องในอดีตมาสาธก ดังนี้</p><p>ในอดีตกาลนานมาแล้ว เมื่อพระเจ้าพรหมทัตครองราชสมบัติอยู่ในนครพาราณสี มีบุรุษคนหนึ่งนามว่า สวิฏฐกะ อาศัยอยู่ในบ้านชาวกาสี ท่านเป็นลูกคนเดียวที่ปรนนิบัติมารดาบิดา เมื่อมารดาเสียชีวิตไป ก็ยังคงดูแลบิดาอย่างดีเสมอมา</p><p>ภรรยาของสวิฏฐกะก็ใช้อุบายเดียวกับที่เล่ามาข้างต้น คือแกล้งทำร้ายพ่อผัวแล้วยุยงสามีให้พาพ่อไปฆ่าทิ้งเสียที่ป่าช้าผีดิบ สวิฏฐกะถูกภรรยารบเร้าหนักเข้าก็ใจอ่อนยอมทำตาม</p><p>บุตรของสวิฏฐกะในชาตินั้น ซึ่งมีอายุเพียง 7 ขวบ เป็นเด็กฉลาดและเป็นพระโพธิสัตว์ในภพนั้น ได้ยินแผนการร้ายของมารดา จึงคิดในใจว่า "เราจะไม่ยอมให้บิดากระทำบาปอันหนักเช่นนี้" จึงแอบเข้าไปนอนอยู่ข้างปู่</p><p>เมื่อถึงเวลา สวิฏฐกะเตรียมยานและชวนบิดาไปสะสางหนี้สิน บุตรชายก็ขึ้นยานตามไปด้วย สวิฏฐกะขัดขืนไม่ได้ จึงจำต้องพาทั้งบิดาและบุตรไปยังป่าช้าผีดิบ แล้วเริ่มขุดหลุม บุตรชายแกล้งทำเป็นไม่รู้เรื่อง แล้วกล่าวคาถาแรกขึ้นว่า</p><blockquote class="thai">พ่อจ๋า มันนก มันเทศ มันมือเสือ ผักทอดยอด ก็มิได้มี<br>พ่อต้องการอะไร จึงขุดหลุม อยู่คนเดียวในป่ากลางป่าช้าเช่นนี้เล่า?</blockquote><p>สวิฏฐกะตอบบุตรว่า</p><blockquote class="thai">ลูกเอ๋ย ปู่ของเจ้าทุพพลภาพมากแล้ว ถูกกองทุกข์อันเกิดจากโรคภัย<br>หลายอย่างเบียดเบียน วันนี้พ่อจะฝังปู่ของเจ้านั้นเสียในหลุม เพราะ<br>พ่อไม่ปรารถนา จะให้ปู่ของเจ้ามีชีวิตอยู่อย่างลำบากเลย ลูกเอ๋ย</blockquote><p>กุมารฟังดังนั้น จึงกล่าวกึ่งคาถาว่า</p><blockquote class="thai">พ่อได้ความดำริอันลามกนี้แล้ว ได้กระทำกรรมที่หยาบช้า อันล่วงเสียซึ่งประโยชน์</blockquote><p>แล้วกุมารก็ฉวยจอบจากมือบิดา เตรียมขุดหลุมอีกหลุมหนึ่งที่อยู่ใกล้กัน บิดาจึงถามว่า "ลูกรัก เจ้าจะขุดหลุมทำไม?" กุมารตอบด้วยคาถาว่า</p><blockquote class="thai">พ่อจ๋า แม้เมื่อพ่อแก่ลงแล้ว ก็จักได้รับกรรมเช่นนี้เพราะ<br>ลูกบ้าง แม้ลูกเองก็จะอนุวัตรตามธรรมเนียมของตระกูลนั้น จักฝังพ่อ<br>เสียในหลุมบ้าง</blockquote><p>บิดาได้ยินคำพูดประชดประชันของบุตรแล้วก็กล่าวว่า</p><blockquote class="thai">ลูกเอ๋ย เจ้ามากล่าวกระทบกระเทียบขู่เข็ญพ่อ ด้วยถ้อยคำหยาบคาย<br>เจ้าเป็นลูกเกิดแต่อกของพ่อ แต่หามีความอนุเคราะห์เกื้อกูลแก่พ่อไม่</blockquote><p>กุมารผู้เป็นบัณฑิตจึงกล่าวคาถา 3 คาถา เพื่อแสดงธรรมแก่บิดา</p><blockquote class="thai">พ่อจ๋า มิใช่ฉันจะไม่มีความอนุเคราะห์เกื้อกูลแก่พ่อ ฉันเป็นผู้มีความ<br>อนุเคราะห์เกื้อกูลแก่พ่อ แต่เพราะฉันไม่กล้าพอที่จะห้ามพ่อ ผู้ทำบาป<br>กรรมโดยตรงได้ จึงได้พูดกระทบกระเทียบเช่นนั้น<br>พ่อจ๋า ผู้ใดเป็นคนมีธรรมอันลามก เบียดเบียนมารดาหรือบิดาผู้ไม่ประทุษ<br>ร้าย ผู้นั้นครั้นตายไปภายหน้า ต้องเข้าถึงนรกโดยไม่ต้องสงสัย<br>พ่อจ๋า ผู้ใดบำรุงเลี้ยงมารดาบิดาด้วยข้าวน้ำ ผู้นั้นครั้นตายไปภายหน้า<br>ย่อมเข้าถึงสุคติ โดยไม่ต้องสงสัย</blockquote><p>เมื่อบิดาได้ฟังธรรมกถาอันลึกซึ้งจากบุตรก็บังเกิดความสำนึก กล่าวกับกุมารว่า "ลูกเอ๋ย เจ้าไม่ใช่ผู้ไม่เกื้อกูลพ่อเลย เจ้าคือผู้เกื้อกูลพ่ออย่างแท้จริง พ่อถูกแม่ของเจ้าว่ากล่าว จึงจะกระทำกรรมอันหยาบช้าเช่นนี้"</p><p>กุมารจึงแนะนำบิดาว่า "ข้าแต่พ่อ ธรรมดาสตรีเมื่อเกิดโทสะขึ้นย่อมข่มใจไว้ไม่ได้ และมักจะกระทำชั่วบ่อยๆ พ่อควรจะขับไล่แม่ฉันไปเสีย อย่าให้ทำความชั่วเช่นนี้อีกเลย" แล้วกล่าวคาถาว่า</p><blockquote class="thai">หญิงชั่วเป็นภรรยาของพ่อ เป็นแม่บังเกิดเกล้าของฉัน พ่อจงขับไล่ไป<br>เสียจากเรือนของตน เพราะแม่จะนำทุกข์อย่างอื่นมาให้พ่ออีก</blockquote><p>นายสวิฏฐกะได้ฟังคำของบุตรผู้มีปัญญา ก็รู้สึกปีติยินดีเป็นอันมาก กล่าวว่า "ลูกเอ๋ย เรากลับบ้านกันเถิด" แล้วขึ้นนั่งบนยานพร้อมกับบุตรและบิดา กลับบ้าน</p><p>ฝ่ายหญิงผู้มีจิตใจร้ายกาจ เมื่อเห็นพวกสามีกลับมาพร้อมหน้ากัน ก็โกรธมากที่สามีนำคนกาลกิณีกลับมาอีก จึงด่าทอว่า "เจ้าคนร้าย เจ้าพามันกลับมาทำไม!" นายสวิฏฐกะไม่ตอบโต้ แต่เมื่อลงจากยานแล้วก็ทุบตีนางอย่างหนัก พร้อมกล่าวว่า "ตั้งแต่นี้ไป เจ้าอย่าเข้ามาในเรือนนี้อีก" แล้วลากนางออกไปจากบ้าน</p><p>เมื่อขับไล่ภรรยาไปแล้ว สวิฏฐกะก็อาบน้ำให้บิดาและบุตร แล้วตนเองก็อาบ แล้วทั้งสามคนก็บริโภคอาหารที่ภรรยาทำไว้ หญิงผู้ใจบาปนั้นต้องไปอาศัยอยู่เรือนผู้อื่นได้ไม่กี่วัน</p><p>ต่อมา บุตรชายแนะนำบิดาว่า "ข้าแต่พ่อ แม่ฉันคงยังไม่สำนึกในความผิด พ่อจงแกล้งทำเป็นจะไปขอหญิงอื่นมาเป็นภรรยา เพื่อให้แม่ฉันรู้สึกตัว" สวิฏฐกะจึงทำตามทุกอย่าง คือเตรียมของหอมดอกไม้ แล้วขึ้นยานออกไปจากบ้านราวกับจะไปสู่ขอหญิงอื่น แล้วกลับมาเมื่อเวลาเย็น สตรีคนหนึ่งที่สนิทกับนางภรรยาได้ไปบอกนางว่า "ได้ยินว่าผัวของเธอจะไปนำหญิงอื่นมาเป็นภรรยาแล้วนะ"</p><p>นางภรรยาสะดุ้งกลัวว่า "เราคงหมดโอกาสแล้วคราวนี้" จึงแอบไปหาบุตรของตน หมอบกราบแทบเท้ากล่าวว่า "ลูกรัก ไม่มีใครเป็นที่พึ่งของแม่ได้นอกจากเจ้า ตั้งแต่นี้ไปแม่จะปรนนิบัติพ่อและปู่ของเจ้าประดุจพระเจดีย์ ขอเจ้าช่วยให้แม่ได้กลับเข้ามาอยู่ในเรือนนี้อีกเถิด" กุมารรับคำว่า "ดีแล้วแม่ ถ้าแม่ไม่ทำเช่นนี้อีก ฉันจะช่วย แต่แม่ต้องไม่ประมาทนะ" ครั้นเวลาที่สวิฏฐกะบิดากลับมา กุมารจึงกล่าวคาถาว่า</p><blockquote class="thai">หญิงชั่วผู้เป็นภรรยาของพ่อ เป็นแม่บังเกิดเกล้าของฉัน เป็นหญิงมี<br>บาปธรรม ถูกทรมาน ดังช้างพัง ที่นายควาญฝึกให้อยู่ในอำนาจแล้ว<br>จงกลับมาเรือนเถิด</blockquote><p>เมื่อกุมารแสดงธรรมแก่บิดาจบแล้ว ก็ไปนำมารดามา นางขอขมาโทษสามีและพ่อผัว แล้วตั้งแต่นั้นมาก็ประพฤติตนเป็นคนดี ปรนนิบัติสามี พ่อผัว และบุตรอย่างดียิ่ง สองสามีภรรยาตั้งอยู่ในโอวาทของบุตร ทำบุญมีทานเป็นต้น แล้วได้ไปเกิดในสวรรค์</p><p>พระบรมศาสดาครั้นทรงนำพระธรรมเทศนานี้มาแสดงแล้ว ทรงประกาศสัจธรรม เมื่อจบสัจธรรม บุรุษผู้เลี้ยงบิดาในภพปัจจุบันนั้น ก็ได้ดำรงอยู่ในโสดาปัตติผล พระทศพลทรงประชุมชาดกว่า บิดา บุตร และหญิงสะใภ้ในครั้งนั้น ได้มาเป็นบิดา บุตร และหญิงสะใภ้ในบัดนี้ ส่วนกุมารผู้เป็นบัณฑิตในครั้งนั้น ได้มาเป็นเราตถาคต ฉะนี้แล</p><p class="moral">กตัญญูกตเวทีเป็นเครื่องหมายของคนดี ผู้รู้คุณย่อมเจริญ การรักษาใจไม่ให้หลงผิดไปกับกิเลสและอคติ จะนำพาชีวิตให้พบแต่ความสุขและความสงบ จบ</p>
  </div>
</body>
</html>
